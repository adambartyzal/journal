[<< Květen](2023_may.md)<br>

## [Červen](2023.md) 

- [1.6. Col du Pourtalet aneb Cesta tam a zase zpátky](#16-col-du-pourtalet-aneb-cesta-tam-a-zase-zpátky)
- [2.6. Francouzská kolébka katolického hnusu](#26-francouzská-kolébka-katolického-hnusu)
- [3.6. Špatně naskriptovanou krajinou](#36-špatně-naskriptovanou-krajinou)
- [4.6. Francouzská Lodž](#46-francouzská-lodž)
- [5.6. Deštěm, pískem, koridorem](#56-deštěm-pískem-koridorem)
- [6.6. Strasti jak v Asii](#66-strasti-jak-v-asii)
- [7.6. Moře a malý Řím](#76-moře-a-malý-řím)
- [8.6. Na břehu Rhôny](#86-na-břehu-rhôny)
- [9.6. Vietnam vibes](#96-vietnam-vibes)
- [10.6. Na skok do zelenější budoucnosti](#106-na-skok-do-zelenější-budoucnosti)
- [11.6. Švýcarská deziluze](#116-švýcarská-deziluze)
- [12.6. Lepší se to](#126-lepší-se-to)
- [13.6. Konečně to správné Švýcarsko](#136-konečně-to-správné-švýcarsko)
- [14.6. Přes vesničky](#146-přes-vesničky)
- [15.6. Opět do Říše](#156-opět-do-říše)
- [16.6. Přetržený řetěz](#166-přetržený-řetěz)
- [17.6. Míša Kvantová](#176-míša-kvantová)
- [18.6. Gran Fondo kolem Dunaje](#186-gran-fondo-kolem-dunaje)
- [19.6. Přes železnou oponu](#196-přes-železnou-oponu)
- [20.6. Berounka jak Elysejská pole](#206-berounka-jak-elysejská-pole)
- [21.6. Návrat ke statu quo](#216-návrat-ke-statu-quo)
- [22.6. Izolepa není IP68](#226-izolepa-není-ip68)
- [23.6. Nekomfortní situace](#236-nekomfortní-situace)
- [24.6. Den co ušel](#246-den-co-ušel)
- [25.6. Poslední den odpočinku](#256-poslední-den-odpočinku)
- [26.6. Zpátky do práce](#266-zpátky-do-práce)
- [27.6. Místo Vojty Monča](#276-místo-vojty-monča)
- [28.6. Štěstí, že jsem vůbec dojel](#286-štěstí-že-jsem-vůbec-dojel)
- [29.6. Chyba za milion, koncert chytrých lidí a mat bláznů](#296-chyba-za-milion-koncert-chytrých-lidí-a-mat-bláznů)
- [30.6. Z Vinohrad na Břevnov](#306-z-vinohrad-na-břevnov)

### 1.6. Col du Pourtalet aneb Cesta tam a zase zpátky

Nepřekvapivě mi byla zima a neustále jsem se budil. Nemohla za to jen zima, ale i bouře a blesky. Alespoň, že jsem se hecnul k tomu vyšlápnout si kopec až k altánu. Pod tarpou bych zhebl určitě.<br>
Nekdy po osmé ránu už se konečně vzduch ohřál dost na to, aby jsem vylezl ze spacáku. Posnídal jsem briošku a jablko a zahřál se chvilkou cvičení. Při každém pohybu mi docházelo, jak moc mě všechno bolí. Vypadalo to, že bude zase pršet. Google byl názoru, že celý den. Nemělo tedy smysl setrvávat na místě déle.<br>
Vyrazil jsem opačnou cestou než večer. Byla sice delší, ale vedla po vrstevnici až do opuštěného lázeňského městečka, kterým jsem projel předchozí den. Část sjezdu do Laruns jsem si pro velký úspěch dal ještě jednou akorát, tentokrát nebyl déšť tak silný. Bylo třeba dobít baterie. Mobil umřel úplně, power banka taky, hodinky měly 1% a laptop asi 30%.<br>
Nejživěji působil bar/trafika L'Aveture plný důchodců vsázejících loto. Paní sice neuměla anglicky, ale kafe mi přinesla a na zásuvku ukázala s úsměvem. Co víc si přát.<br>
Před započetím stoupání na Col du Pourtalet, jehož vrchol byl zároveň státní hranicí se Španělskem a jeho překročení by ukončilo mou francouzskou část cesty jsem se zastavil v Intermarché, nakoupit si nějakou energii. V sekci pečiva měli tousty, jako z domácího toustovače. Super.<br>
Najeden, vydal jsem se do kopce. Minul jsem nějakou francouzskou ceduli, tvrdící, že Col du Pourtalet je zavřený pro něco co překladač přeložil jako stroužky česneku. Auta s francouzskou ale i španělskou SPZ ale ceduli bez povšimnutí objížděla. To ve mně vzbudilo dojem, že je všechno v cajku.<br>
Cesta byla zase trochu jiná, než ty předchozí. Pyreneje jsou ráj na zemi. Tentokrát jsem jel průsmykem a hluboko pod stezkou hučela řeka. Podél té se stoupalo a před téměř sto lety tam francouzi postavili sérii přehrad a vodních a přečerpávacích elektráren. Klobouk dolů před těmi vizionáři.<br>
U nejvyšší přehrady, která byla zároveň největší byl nádherný výhled a na její opačné straně byla zrovna spuštěná lanovka. Nedalo mi to a jezero jsem objel abych zjistil zda se můžu svézt. Stoupala až někam ke dvěma tisícům a nahoře byl prý nejvýše položený vláček.<br>
Vláček mě nelákal, kór když vstupenka do něj stála asi 30€. Ale za lanovku chtěli 8€ a to mi přišlo, že je fér. U milé holčiny s kulatým obličejem jsem nakoupil lístek a dozvěděl se, že přes Pourtalet se nedostanu. Prý zřejmě ani na kole. To nebyly dobré zprávy, ale naději jsem ještě měl.<br>
Jízda lanovkou byla super a výhled z ní parádní. No a nahoře to bylo ještě lepší. Vláčkem bych asi mohl jet i bez drahého lístku, protože personál nahoře měl lístky úplně na salámu. Stejně tak bezpečnost. Proto jsem se pěšky vydal na vrchol hory. Nebyl to žádný těžký výšlap. V mých teniskách v poho. Výhledy cestou byly ale naprosto neskutečné. Na úplném vrcholu na mě přišel mrak a tak jsem se zas vydal dolů pro případ, že by mrak houstl a já neviděl na cestu. I tak těch 8€ stálo za to.<br>

<a href="../images/2023_june/1_1.jpg" target="_blank"><img src="../images/thumbnails/2023_june/1_1.jpg"></a>

Dole jsem opět nasedl a vydal se ke státní hranici. Ještě asi 5 kilometrů to šlo, ale pak jsem narazil na zátaras. Byl tam od 5 května. A mapy o něm nevěděly. Od 5 května!<br>

<a href="../images/2023_june/1_2.jpg" target="_blank"><img src="../images/thumbnails/2023_june/1_2.jpg"></a>

Internet v těch oblastech nebyl, takže jsem nemohl vygooglit jak vlastně kamení na cestě, které zmínila holčina u lanovky vypadá. Nakonec jsem se rozhodl, že asi nechci platit za vrtulník, který by na mě francouzi tutově poslali, kdyby mě někdo zahlédl zátaras objíždět, a vydal jsem se dolů. Sjezd to byl neskutečný. Poprvé mi na cestě dolů nepršelo a já mohl jet normálním tempem. Brzdil jsem sice, mám pud sebezáchovy, ale ne tak přehnaně jako za deště. Nemohl jsem uvěřit, že tu samou cestu jsem vyjel nahoru.<br>
Rychlá konzultace s mapou mi prozradila, že objížďka by mi zabrala 3 dny. *Mrdat na Camino!* pomyslel jsem si. Pojedu domů. Ušetřím si tak strasti s posíláním kola, cesta to taky bude pěkná a místo Portugalska uvidím Švýcarsko.<br>
Projel jsem skrz mně už velmi dobře známé Laruns a vydal se hledat lepší spaní, než předchozího večera. A usmálo se na mě štěstí. Našel jsem opuštěnou stodolu, kde se na půdě dala hezky pověsit hamaka mezi dvě krokve.<br>

<a href="../images/2023_june/1_3.jpg" target="_blank"><img src="../images/thumbnails/2023_june/1_3.jpg"></a>


### 2.6. Francouzská kolébka katolického hnusu

Šly na mě nějaké noční můry. Vzbudil jsem se hned několikrát a výjevy ze snů, kde se nějací lidé dobrovolně mučili mi nějak nedávaly spát. Což byla velká škoda, protože ve stodole bylo sucho a tak akorát teplo na spaní. Možná, že to byl nějaký mentální proces související s rozhodováním, zda to otočit do Prahy. Jestli ano, tak to zafungovalo. Rozhodl jsem se vrátit do Tarbes, tam naplánovat kudy pojedu a stáhnout offline mapu.<br>
Mohl jsem jet přes Lurdy, které máma zmínila. Nebyla by to až tak velká zajížďka. Taky jsem mohl jet buď po silnici, či starou vyhlídkovou cestou. Zvolil jsem to druhé. Během první poloviny jsem neměl vodu, žádná napajedla jsem neviděl a žízeň jsem neměl takovou, abych jí loudil u lidí. Řekl jsem si, že v jedné z vesnic cestou potkám pítko.<br>
A pítko jsem potkal. Taky jsem si dal café au lait a dal sušit věci ven na kolo během jeho konzumace. Slunko začalo pálit. Ne úplně jedovatě. Tak akorát na dorovnání opálení pod tričkem, které jsem na druhou polovinu cesty do Lurd sundal.<br>

<a href="../images/2023_june/2_1.jpg" target="_blank"><img src="../images/thumbnails/2023_june/2_1.jpg"></a>

Tentokrát předem neavizovaná uzavírka cyklocesty mě ale vytočila. Řekl jsem si ne-e, objel zátaras a jel po potrhaném asfaltu a podcházel popadané stromy. Až tak děsivý to nebylo. Bylo to tam jen aby se zbavili odpovědnosti.<br>
Lurdy mě vyloženě znechutily. Byla to stánky s cetkami protkaná kolébka katolického hnusu. Řím je proti tomu naprosto decentní. Tohle bylo katolické Las Vegas. V centru jsem se zdržel jen na dobu nutnou k vymotání se odtud.<br>

<a href="../images/2023_june/2_2.jpg" target="_blank"><img src="../images/thumbnails/2023_june/2_2.jpg"></a>

Sluníčko ale začalo být velmi intenzivní a tak jsem se na dvě hodinky schoval do McDonald's, kde jsem dobil baterie a dal se do zápisu dní posledních. I přes posezení na kávě předchozího dne, nabíral deník dluh.<br>
Během psaní se rozpršelo, když ale déšť ustoupil, rozhodl jsem se, že je na čase vyrazit do Tarbesu. Nebylo to nejblíž a já si tam chtěl v Decathlonu pořídit lano pro hamaku. Věšet na šňůrky od stříšky nebylo optimální. Snad poprvé za cestu mi foukalo do zad. Cesta byla rovná a já tak frčel kolem Tarbeského letiště rychlostí přesahující 30 km/h.<br>
Dekáč prodává lana na míru. Náctiletý Luis mi ho páječkou uřízl a trochu nejistě mi podal lísteček s kódem a informací, že pokud kód nebude fungovat, mají na kase zavolat jeho jméno. Místo robopokladny jsem šel ke dvěma holkám, které anglicky neuměli zbla a nakonec mi podali klávesnici, abych se přihlásil do svého účtu. Prý se to při prodeji lana musí. Možná kdybych si chtěl uvázat smyčku nebo tak něco.<br>

<a href="../images/2023_june/2_3.jpg" target="_blank"><img src="../images/thumbnails/2023_june/2_3.jpg"></a>

S potrhaným tričkem jsem v Lidlu musel otevírat batoh a dokázat tak, že nejsem čórka. Najedený a s novým lanem jsem projel Tarbes od Západu na Východ po ulicích, které už mi byly známé a za městem vystoupal odporný kopec. Sotva jsem byl na jeho vrcholu rozechcalo se. Schoval jsem se do přístřešku na dříví u domu, ve kterém rozhodně někdo byl, neb tam běžela televize. Když jsem zazvonil na zvonek, nikdo mi neotevřel. Nebyl to tedy přístřešek pro mně.<br>
Když se déšť roztrhl, Rozhodl jsem se přespat venku pod tarpou, když už jsem měl to nové lano.<br>

### 3.6. Špatně naskriptovanou krajinou

Stříška fungovala. Blbý bylo, že ještě ráno byla od deště mokrá a v takovém stavu jsem jí musel zabalit. Okcitánie je francouzská vysočina. Přesto, že jsem opustil pyreneje, během dne jsem toho nastoupal asi tak stejně, jako kdybych v horách zůstal.<br>
Můj narychlo ušitý plán jet domů znamenal ujet něco přes 1700 kilometrů během dvaceti dní. Bylo třeba do toho šlápnout a mezi mnou a městem Toulouse byly jen kopce a vesnice. A kde jsou jen vesnice, tam je špatný asfalt. Vůbec ta cesta byla absurdní. Dala by se popsat algoritmem: Serpentina do kopce, napřed do leva pak doprava, pravděpodobně lesem -> vesnice -> kopec dolů na poli -> opakuj. Tenhle vzorec prošel dobře osmkrát. Do toho bylo fakt horko. Naštěstí mi hodný pán, nemluvící ani slovo anglicky, načepoval vodu do lahví.<br>
Oběd jsem si pořídil v Intermarché a považuju ho za kauf století.<br>
- 3 sendviče s kuřecím
- Obří kus Brie
- litr čerstvé jablko-borůvkové šťávy
- 2 banány
- vaničku rajčátek
za 127 korun! Většina toho byla ze slevněnky, ale hej! Kopce a špatný terén se ještě chvíli opakovaly, ale když jsem přejel na okresku D632, mírně se to zlepšilo. Jenže přišel déšť. Další den, který potvrzuje, že tak to v podpyrenejí prostě chodí. Dopo horko, odpo bouřka.<br>
Co mě taky zamrzelo, byl fakt, že místní řeky nebyly tak čisté, jako v horách. To je vlastně mírné tvrzení. Byly barvy Café au Lait. Něco v čem se fakt nechceš koupat.<br>
Čekání než se mrak vyprší jsem ale zužitkoval. Telefonoval jsem si se Sabinou, která se definitivně přestěhovala do Prahy. Týden před mým příjezdem odjíždí na katamarán. Bála se ponorky, ale se ponorku se Sabinou si neumím představit. Až do toho telefonátu jsem si to neuvědomil, ale má spoustu společných vlastností s Nikitou.<br>

<a href="../images/2023_june/3_1.jpg" target="_blank"><img src="../images/thumbnails/2023_june/3_1.jpg"></a>

Jet až do Toulouse nemělo smysl. Za prvé, bylo to víc než 100 kilometrů a za druhé, co bych tam tak asi večer dělal. Zakotvil jsem v lese u nějakého malého města 20 kilometrů před Toulouse. Zase to vypadalo, že bude pršet a tak jsem si postavil stříšku.<br>

### 4.6. Francouzská Lodž

Ráno mi opět trvalo se vykopat a poklidit všechny svoje krámy. Vyrážel jsem až v půl desáté. Můj plán ale stejně byl jen dojet do Toulouse, projet si centrum, sednout si na kávu a nabrat trochu sil.<br>
Do centra už to bylo jen 20 kilometrů a stačilo jet rovně. První věc která mě překvapila byl fakt, že domy jsou z pohledových cihel jako v Lodži. Obzvlášť v centru. Taky jsem se úplně zamiloval do zhumanizovaného mostu, kde jeden z původních směrů byl cyklostezka a druhý prostor pro lavičky, lehátka a květiny. Přesně dle plánu jsem se asi hodinu motal centrem, fotil si červené budovy a nakonec se posadil v kavárně na hlavní třídě. Tam jsem pomalu popíjel kávu, dopisoval deník a nabíral energii z mrkvového dortíku.<br>

<a href="../images/2023_june/4_1.jpg" target="_blank"><img src="../images/thumbnails/2023_june/4_1.jpg"></a>

Na hlavní třídě jsem i poobědval. Dál mi ale přišlo, že v Toulouse se nemá smysl zdržovat, když je přede mnou ještě 1600 kilometrů a vypadá to, že odpoledne nebude pršet, jak je tomu v Okcitánii zvykem. Zmatenými mapami.cz jsem se tedy nechal odnavigovat z centra ven a vyrazil směr Montpellier. Až do šesti bylo pěkně. Pak přišla přeháňka, kterou jsem přečkal na autobusové zástavce a pak zas přišlo sluníčko.<br>
Ve vesnici St. Felix jsem doplnil vodu. Byla to ves na šíleném kopci s velmi historickým náměstím, na kterém se přes den konal nějaký hudební festival s vínem. Když jsem ale dorazil, už bylo skoro všechno sklizené a na náměstí sedělo jen pár opilců. Dojedl jsem chleba s nuttelou a říkal si, že přece jen by to ještě chtělo nějaké bílkoviny k večeři. Byla neděle, což znamená, že obchody byly zavřené. Ve městečku Revel, pár kilometrů dál po cestě, měl být otevřený SPAR. K tomu jsem se nakonec nedostal. Potkal jsem mekáč a dal si McChicken a salát. Dle nutriscore nejzdravější věc co v McDonaldu lze koupit.<br>

<a href="../images/2023_june/4_2.jpg" target="_blank"><img src="../images/thumbnails/2023_june/4_2.jpg"></a>

Večer se mi nechtělo stavět stříšku. Přece jen to trvá docela dlouho a ráno jí sklízet trvá ještě dýl. Řekl jsem si, že se uchýlím pod nějakou střechu. Během dne jsem potkal několikero otevřených stavení pro kombajny a traktory stojící vedle pole. Po mém výjezdu z města Revel jsem ale projížděl okcitánskou krajinou dobrých 20 kilometrů a žádné takové stavení nenašel. Alespoň jsem ale ukousl jistou část z trasy. Při západu sluníčka se jelo dobře. Byl chládek, ale ještě bylo vidět.<br>
Nakonec jsem skončil na u kostelíka, kde tekl potůček a dva kluci s pruty na ryby lovili.. něco ze stromu? Moc jsem to nepochopil. Nahazovali těmi dvěma pruty háček na strom uprostřed štěrkového parkoviště a měli z toho hroznou srandu. Anglicky ale neuměli zbla. Někdy po desáté je to přestalo bavit, optali se mě jestli mám oheň a když zjistili že nikoliv zavolali si kámoše, který pro ně přijel potuňěným hatchbackem.<br>

<a href="../images/2023_june/4_3.jpg" target="_blank"><img src="../images/thumbnails/2023_june/4_3.jpg"></a>

Počasí se shodovalo na tom, že pršet nebude a tak jsem se natáhl pod širák. Kdyby přece jen sprchlo, byla tam nepříliš hezká plechová bouda připomínající autobusovou zastávku. karimatku jsem si ale položil na čerstvě posekanou trávu a při takové vůni se usíná dobře.<br>

### 5.6. Deštěm, pískem, koridorem

Ráno na všechno, včetně mě ve spacáku padla rosa. Ne že bych nečekal, že se to stane, ale byla to mírná otrava. Co ale byla otrava velká byl zvoník v místním kostelíku. Sedmou ranní začal vyzvánět v 6:57 a skončil v  7:09. Asi byl placený od úderu. Slunce už ale vylézalo, takže jsem se vysoukal ze spacáku, ocenil svůj nový nafukovací polštářek a dal věci sušit na větve stromu, na kterém předchozího večera kluci lovili bůhvíco.<br>
Potůček byl na rozdíl od většiny, které jsem cestou potkal, průzračný. Ranní ledová koupel je vždy dobrý volba. Když jsem si to překračoval přes silnici jen v trenkách a s ručníkem v ruce, způsobil jsem pozdvižená obočí několika řidičů v projíždějících autech, ale silnici od potůčku oddělovala zídka, takže můj neopálený zadek by zraku řidičů ušetřen.<br>
Posnídal jsem banán, jablko a pečivo s vanilkovým krémem ze sámošky ve vesnici o pár kilometrů dál a vydal se do města Mazamet dát si kávu. Závislosti na kávě se na cyklocestě zbavit nedá. Vlastně se spíš prohloubí. V kavárně na malém náměstíčku jsem se připojil k první rychlé wifi ve francii. Zazálohoval jsem tak fotky, ale vybil baterie. Laptop už nevydrží co kdysi. Inu mám ho už pár let. A datově náročné WiFi operace iPhone vybíjí víc než cokoliv jiného.<br>
Z Mazametu jsem vjel do hor jménem Massif Central. Česky Francouzské středohoří. Mohl jsem jet buď po silnici plné aut, nebo po písečno-štěrkové cestě jménem Voie Verte. Po asi půl kilometru na silnici jsem přesedlal na písek. Po asi dvou kilometrech začínalo být jasné, že Voie Verte je trasa po zrušené železnici. Byla rovná, mírně stoupala a čas od času se přes ná klenul kamenný obloukový most. Po dalších dvou kilometrech se rozechcalo. A to tak, že během asi pěti minut jsem byl nažmach. Napřed oblečení, potom boty. V tom momentu začalo být jedno, zda jedu nebo čekám. A tak jsem si nasadil pláštěnku. Zamával elektrocyklistovi, se kterým jsem se míjel a který to kvůli dešti otočil domů a vyrazil do hor.<br>

<a href="../images/2023_june/5_1.jpg" target="_blank"><img src="../images/thumbnails/2023_june/5_1.jpg"></a>

Vlastně to docela šlo. Můj milovaný hyperglide vydával zvuky, jako když v Karlíně melu kávu ručním mlýnkem. Díky tomu, že stoupání bylo velmi mírné, se to ale dalo nějak zvládnout. Kolem mě začaly růst hory. Občas jsem projížděl tunelem ve kterém byla senzorem aktivovaná světla. Tunel pod nejvyšší horou byl opravdu dlouhý. Třeba kilometr.<br>
Chvíli jsem konverzoval s cápkem, co jel na kole a táhl za sebou vozík. Moc nám to nešlo. Já francouzsky neumím a on zas neuměl moc anglicky. Ale byl to vtipálek, to bylo jasné.<br>
Nakonec jsem stezkou Voie Vert zabil celý den. Výhledy na horská historická městečka ale stála za to.<br>

<a href="../images/2023_june/5_2.jpg" target="_blank"><img src="../images/thumbnails/2023_june/5_2.jpg"></a>

Obzvlášť jedno s věží a obloukovým mostem, kde jsem doplňoval vodu.<br>

<a href="../images/2023_june/5_3.jpg" target="_blank"><img src="../images/thumbnails/2023_june/5_3.jpg"></a>

Večer jsem byl nucen uchýlit se k hamace a tarpě. Pršet sice přestalo, ale černé mraky se přese mne valily dál. Všechny stromy na odpočívadle kam jsem se uchýlil od sebe byly 5 kroků. Musel jsem zavázat lana nezdvojeně přes osmičku. Chvíli mi trvalo, než jsem si vzpomněl, jak se to vlastně dělá.<br>

### 6.6. Strasti jak v Asii

Nakonec nepršelo. Když jsem si ale sedl na kolo, něco bylo špatně. Pode mnou byl téměř dokonalý asfalt. Vypadalo to, že jedu z kopce, ale makal jsem a jel jsem 13 km/h. Zkoumal jsem, co by mohlo být špatně, ale na nic kromě písku úplně všude jsem nepřišel. Zřejmě jsem ale nejel z kopce. Dle mapy jsem měl nastoupat 420 metrů předtím než přijde skopec. Krajina prostě jen mátla... A já byl grogy po jízdě deštěm po písku.<br>
Když přišel skopec, kolo jelo přes 40 docela v klidu. V Hyper-U jsem nakoupil 2 čokorolky, banán a skyr k snídani a u kafe trochu dobil baterie.<br>
Čekalo mě nastoupat půl kilometru. Měl jsem 3 trasy, kterými bych se dostal do Montpellier a všechny tři vedly přes stejnou podlouhlou horu. Vybral jsem tu největší a potkal na ní asi 5 aut. Zato jsem dvakrát měnil duši. Poprvé jsem našel díru a zalepil jí. Podruhé prostě jen ucházela. Sebralo mi to mrtě času.<br>

<a href="../images/2023_june/6_1.jpg" target="_blank"><img src="../images/thumbnails/2023_june/6_1.jpg"></a>

Krajina kolem mě se změnila. Najednou všechno vypadalo jako v Zadaru. Ještě další hodinu mi trvalo dostat se do centra Montepellier. A musím říct, že takhle nezvládnou cykloinfrastrukturu jsem ještě ve francii neviděl. Bylo to horší než Praha. Jenže.. jak jsem jel dál, začínal jsem chápat čím to je. Montepellier je úplně chaotický. Vlastně připomíná Hanoi. Nikdo nerespektuje světla, všude je špína a horko. Mezi tím jsou obří historické budovy. Lidé jezdí na kole po chodnících, tramvajových pásech, v silnici v protisměru. Chodci proudí úplně všude. Prostě nářez. Montepellier mě nadchl.<br>

<a href="../images/2023_june/6_2.jpg" target="_blank"><img src="../images/thumbnails/2023_june/6_2.jpg"></a>

Nadchl mě i svou "Letnou". Skejťáci na promenádě, výhled na akvadukt, obří platany. Rozhodl jsem se, že se sem někdy vrátím na dýl. Třena na nějaký couchsurfing. Chtělo by to někoho, kdo to město zná.<br>
Nechal jsem se odnavigovat skrz město až do ikey. Přesně v duchu Montepellieru, mě mapy táhly úplně bizarní cestou. Třeba obchodní pasáží, dřevěným mostem pro tramvaje, který z ničeho nic končil, z cyklopruhu na čtyřproudku skrz podzemní parkoviště.<br>
V ikee k vegetariánským koulím neměli kaši, zato si člověk mohl dát tabbouleh či ratatouille. Narozdíl od Bordeaux si člověk mohl dát kávu s mlékem, nebo kakao. Druhé zmíněné jsem si dal asi 5x. V mapě jsem našel jezero kousek ode mě. Přišlo mi to jako správné místo k táboření. Když se mi dobila baterie, vyrazil jsem k němu. Možná jsem taky měl zjistit, kudy se k němu jede. Ušetřil bych si tak cestu okolo něj po odporném štěrku a hned na začátku bych zjistil, že je na soukromém pozemku a nedá se v něm koupat. Škoda, vypadalo hezky modře.<br>

<a href="../images/2023_june/6_3.jpg" target="_blank"><img src="../images/thumbnails/2023_june/6_3.jpg"></a>

Ze strany vstupu byla vinice. A u vinice pár stromů, na které by šla pověsit hamaka a nebyl bych úplně na očích místních vinařů. Když jsem se k nim přibližoval, vyjel proti mě auťák a před ním utíkal malý bígl. Myslel jsem, že páníček je bídák a takhle ho venčí, jenž když jsem si pověsil spaní, přišel pes za mnou. Prostě byl asi místní a vinice plot nemají.<br>

### 7.6. Moře a malý Řím

Žádný vinař mě v noci nepřišel vyhodit. V půl sedmé mě probudil start nějakého obřího letadla a světlo už mi nedalo spát. Cítil jsem se ale překvapivě odpočatý. Rozhodně víc, než když mi hodinky pár dní zpátky snad poprvé v životě naměřily 100 body battery bodů. Probuzen, nemělo smysl ztrácet čas. Dnešek byl totiž jediný den, kdy jsem se mohl vykoupat ve středozemním moři. Respektive.. nikdo mě nenutil nejet podél něj déle. Ale přišlo mi, že jet podél Rhôny bude lepší. Sbalil jsem tak svých pět švestek a objel letiště, které stálo mezi mnou a mořem. Cestou jsem se domluvil Marťou, že mi půjde zalít kytky. Vlastně se tam prý chystala i bez mého připomenutí. To mě zahřálo u srdíčka.<br>
Pláž byla z jemného písku a voda teplá. Skoro nikdo tam v půl deváté ráno nebyl. Barman mi prozradil, že sprchy nikde široko daleko nejsou, takže po koupání zůstanu slaný. Škoda, ale pořád lepší slaný, než smradlavý. To platilo i o mém oblečení. Triko, trenky a ponožky jsem důkladně propral, pověsil na kolo k usušení a ještě chvíli se plácal ve vlnách.<br>

<a href="../images/2023_june/7_1.jpg" target="_blank"><img src="../images/thumbnails/2023_june/7_1.jpg"></a>

Když mi plavky uschly jakž takž, nasedl jsem a po pobřežní cyklostezce se vydal do Nimes, města zachovávajícího si ráz starověkého říma. Cestou jsem se ještě zastavil pro snídani ve Sparu, chleba v Lidlu a kafe au lait v nějaké kavárně v přístavním městě Aigues-Mortes. Bez kávy jsem jel nějak pomalu a bez elánu. Jak ale kofein osedlával mé receptory adenosinu, nabíral jsem tempo. Značná část cesty vedla podél kanálu a malá část dokonce na ostrovním pruhu mezi kanálem a mořskými sádkami, což působilo opravdu zvláštně.<br>

<a href="../images/2023_june/7_2.jpg" target="_blank"><img src="../images/thumbnails/2023_june/7_2.jpg"></a>

K jízdě jsem si pustil Kryštofa a Vojtu. Jako hosta měli pána co založil první kliniku s využitím psychadelik. Zprvu jsem si říkal, že to není téma úplně pro mě, ale byl to rozhovor nad míru zajímavý. Vždycky když je poslouchám , uvědomím si, že jsem rozbitý. Taky si ale uvědomím, že všichni jsme rozbití. A že je asi tak milion věcí co s tím dělat, ale je třeba něco dělat.<br>
Pln takového rozjímání jsem dorazil do Nimes. Opravdu mělo římský nádech. Například koloseum tam bylo. Ale taky to byla francie. Jako nejlepší způsob trávení času v Nimes mi přišlo, sednout si na náměstí s kašnou, výhledem na Notre-Dame, koupit si ještě jedno kafe a sledovat dění okolo sebe. Náměstí totiž hodně žilo. Děcka si hrála s míčem, lidé chodili sem a tam a cyklisté mezi nimi kličkovali. A navrch toho bylo krásně. Už dlouho nebylo tak krásně.<br>

<a href="../images/2023_june/7_3.jpg" target="_blank"><img src="../images/thumbnails/2023_june/7_3.jpg"></a>

Den ale byl ještě dlouhý a cesta do Prahy taky. Bylo třeba přiblížit se Avignonu.<br>
Poměrně přímou ale ne až tak velkou silnicí jsem vyjel z města na sever. Většinu času jsem klesal a kochal se výhledem na skaliska kolem mě. K večeři jsem si koupil toast, salát a skyr. Toast a salát jsem snědl přímo před Lidlem a se Skyrem vyrazil do oblasti za<br>
městečko Remoulins, neb tam byla řeka u které chillovali lidé. Spálil jsem se ale. Lidé byli na nějakém soukromém kemp plácu a celá oblast byla soukromá plná nějakých oplocených sadů a vrčících psů za ploty s nápisy *Accés Interdit*. Inu projel jsem Remoulins ještě jednou a na opačné straně se usídlil v řadě stromů mezi dvěma vinicemi.<br>
Byli jsme s Míšou domluvení, že si zavoláme. Povídali jsme si 2 hodiny. Na vteřinu přesně, protože po dvou hodinách síť náš hovor přerušila. Nevěděl jsem, že to tak funguje. Respektive, vybavuji si, že Bečvář něco takového říkal, ale asi jsem se s tím ještě nesetkal. Míša to věděla a varovala mě. Bodejť, dělá v T-Mobilu.<br>

### 8.6. Na břehu Rhôny

Přisuzuji to té kávě na náměstí v Nimes. Co konkrétně? Inu to, že jsem se vůbec nevyspal. Budil jsem se a nemohl usnout. Přemýšlet o smyslu života, jako Míše která předchozí noc nemohla spát a koukala do stropu, se mi ale úplně nechtělo. Po čtvrté ráno mé nespavosti nasadil korunu zemědělec v traktoru, který vyjel na vinici hnojit postřikem. Nad ránem se mi ještě na chviličku podařilo usnout, ale východ slunce mě opět probudil. Inu, v 6:30 jsem byl zabalený a v 7 po ranní józe jsem vyrážel. Trochu hloupě skrz bodláky.<br>
Do Avignonu zbývalo 20 km. Vzal jsem to po velké silnici a všechna auta co mě cestou předjela jsem zase já předjel v obří koloně před branami města.<br>
Branami doslova. Avignon má historické opevnění.<br>

<a href="../images/2023_june/8_1.jpg" target="_blank"><img src="../images/thumbnails/2023_june/8_1.jpg"></a>

Historické centrum je ale docela malé. Rozkládá se kolem Papežského paláce a v podhradí je pár desítek malých uliček, ve kterých jsem se rozhodl trávit dopoledne.<br>
V Carrefouru jsem koupil bagetu a brie k obědu, půlku toho snědl hned, půlku si schoval na cestu a vydal se na sever podél Rhôny. Cestou jsem potkal paní co trénovala na přechod Alp, byla povídavá a v případě, že bych neměl přístřeší, me zvala k sobě domů. Přede mnou byl ale ještě velký kus cesty. Navíc se vítr obracel v můj prospěch. Když jsem dojídal zbytek Brie s bagetou, zastavila u mně paní v SUV. Chvilku jsem nechápal o co jí jde, ale prostě mi jen chtěla popřát dobrou chuť. Ve francii SUV neřídí blbý píče, ale milé paní.<br>
Na pravo ode mě v dáli jsem začínal vidět Alpy. Nebyly zrovna malé, spíš naopak. Obviously! Nalevo na břehu Rhôny byly Atomové elektrárny. Hned dvě jsem ten den potkal. Trochu to té řece ubírá na romantice.<br>

<a href="../images/2023_june/8_2.jpg" target="_blank"><img src="../images/thumbnails/2023_june/8_2.jpg"></a>

Vítr mi pomáhal a do mě se vkrádal pocit, že bych mohl dojet až do Valence. To by dělalo skoro 150 kilometrů. Nakonec ale vyhrál rozum a já skončil v nějakém malém městečku, kde měli u řeky malý ale milý nepříliš rušný park. Google i Apple tvrdili, že pršet nebude, takže jsem si ustlal pod platanem.<br>

### 9.6. Vietnam vibes

Zemědělské technice se asi nedá vyhnout ani v parku. A víno je zřejmě víc, než noční klid, protože až do půlnoci ze stavení za plotem parku vyjížděly nějaké traktůrky a rušili mě. Vítr prorokoval přeháňku, ale naštěstí žádná nepřišla. Ani zima mi nebyla. Dokonce jsem se ani nebudil. Stejně jsem se ale ráno cítil jak mrtvola.<br>
Asi jsem najel na vyšší potřebu kofeinu. Bez hamaky a stříšky se balí rychle. Akorát jsem musel tašky vynést do schodů a musel jsem uznat, že jsou odporně těžký. Posnídal jsem PB&J a vyrazil někam na kafe. Přišlo mi, že nejlepší bude dojet do Valence.<br>
Valence ode mně bylo 20 kilometrů po velké rovné silnici se stejnými patníky jako ve Vietnamu. Podél silnice byly továrny i podniky s jídlem, byla špinavá, na obzoru byly hory a bylo pod mrakem. Cítil jsem se úplně jako na QL1A.<br>

<a href="../images/2023_june/9_1.jpg" target="_blank"><img src="../images/thumbnails/2023_june/9_1.jpg"></a>

Ve Valence byli všude cyklisté s taškami. Samí francouzi. Asi odtud vyráží na cyklostezku Via Rhôna. Taky jsem přemýšlel, že bych po ní jel, ale bylo by to nejméně 200 kilometrů navíc a zřejmě horší terén. Kdybych jel opačně tak možná, ale francie mě pomalu začínala štvát. V poměrně fancy kavárně jsem si dal cappuccino s mega sladkou cookie. Majitelé byli moc fajn. Když mi při odjezdu nalévali vodu, úsměv jim zářil a vtipkovali se mnou.<br>
I z Valence jsem pokračoval dál po poměrně velké silnici. Nebylo ale zbytí. Poslouchal jsem podcast Ptám se já z živého panelu o třicítce v Praze. Nejvíc sympatický mi byl Matěj z trojky, který na rozdíl od Pražského zastupitelstva vytáhl paty do západních měst a chápal, že takové opatření není jen o autech, ale hlavně o změně myšlení a návratu města lidem. Poslouchat takové názory zrovna ve francii, kde třicítka je, auta cyklisty a pěší vždy pustí a ještě se na ně usmějí, šlo velmi dobře. Ale asi to bude trvat ještě dekády, než se nějaká změna uděje, protože co Praha dělá je, že se ptá městských částí, zda-li stojí o návrh pravidel jak implementovat třicítky na jednotlivých komunikacích. O čemkoliv plošném u nás není ani náznak diskuse.<br>
Behem nákupu sendviče k večeři se něco stalo s mým kolem. Nevím jak se to stalo, ale pravá páčka přestala cvakat, takže převody padaly samy na ten nejtěžší. To byl průser nejvyššího kalibru. Páčky jsou to jediné, co jsem nechtěl rozebírat. Ale nebylo zbytí. Brnknul jsem Vláďovi, jestli mi dá nějaký rady, ale jeho Tiagry se moc rozebrat nedají. Nicméně mi poslal link na dokumentaci a já zjistil, že moje RSX rozebrat jdou fakt hodně. Pustil jsem se do toho a když jsem všechno vyndal ven a nějakým zázrakem nepoztrácel v trávě, vnitřek fungoval, jak měl. Dal jsem to tedy opět dohromady a nic. Tohle jsem zopakoval ještě několikrát, pokaždé jsem chápal víc a víc jak páčka funguje, ale proč sestavená necvakala mi bylo záhadou.<br>

<a href="../images/2023_june/9_2.jpg" target="_blank"><img src="../images/thumbnails/2023_june/9_2.jpg"></a>

V mezičase přišla tma a hrozba deště. Za nákupákem, kde jsem koupil večeři byla skleněná budka pro kuřáky se stolkem. Nebylo moc co řešit. Vytáhl jsem karimatku, polštář a spacák a natáhl se na stůl.<br>

### 10.6. Na skok do zelenější budoucnosti

Ve tři ráno se začala sjíždět auta na noční směnu do nákupáku. Budilo mě, ale taky se rozpršelo a tak jsem nechtěl svojí boudičku opouštět. V půl šesté na mě přišel sekuriťák. Na mé *Parle'tu anglais?* mi odpověděl, že ne. Ale nakonec jsme velmi špatně našli společnou řeč ve španělštině. Ptal se mě odkud jsem, kam jedu a co se mi stalo. Vysvětlil jsem, že *Mi bicicleta es roto.*. Ptal se mě, kdy tedy vyrazím a domluvili jsme se na sedmou ranní. Před sedmou jsem již byl sbalený a když dorazil, vysvětlil mi, že mě musí vidět odjíždět. Byl to sympaťák.<br>
V Grenoble byl Decathlon. Můj plán byl, koupit si rotační páčku za 10€ a našroubovat jí na konec beranů. Čekala mě tak padesáti kilometrová cesta částečně proti směru, který jsem večer naplánoval bež přehazovačky. Někdo nahoře má smysl pro humor.<br>
Nakonec to ale nebylo tak zlé. Na začátku jsem mírně stoupal, ale pak přišlo klesání k řece a nádherná cyklostezka podél řeky s výhledem na Alpy. Cestou jsem poslouchal dík BWA o dopaminu. Kluci se hodně rozjeli, ale bylo to skvělý a poučný.<br>

<a href="../images/2023_june/10_1.jpg" target="_blank"><img src="../images/thumbnails/2023_june/10_1.jpg"></a>

Gernoble má podobný vibe jako Singapur. Všechno je dokonalé. Auta jsou elektrická a jezdí po dokonalých silnicích s ještě dokonalejšími cyklopruhy. Na těch jezdí stejné množství kol jako je aut na silnicích. Všude je zeleň. Co pár bloků je hřiště. Každý druhý blok park. Na obzoru krásné hory. Čistý vzduch. Ticho takové, že všude je slyšet zpěv ptáků nebo zpěv prodavače v Carrefouru, který se usmívá od ucha k uchu. Cítil jsem zradu. Nějaký Black Mirror twist. Ale žádný nepřicházel.<br>
Decathlon otevřel 10 minut po mém příjezdu a měli co jsem potřeboval. Akorát jsem si uvědomil, že v boudě jsem nechal své nové brýle. Inu i ty měli. Páčku jsem teda kupoval na dvakrát, ale ta druhá opravdu šla přidělat na má řídítka.<br>

<a href="../images/2023_june/10_2.jpg" target="_blank"><img src="../images/thumbnails/2023_june/10_2.jpg"></a>

Na oslavu jsem si šel dát kávu a něco k jídlu. I pekárna byla lepší, než jinde. A voněla! Tak nádherně, že to nedokážu popsat. Quiche a velká káva mě stály 5,6€, což by snad i v čechách bylo víc. Jestli budoucnost vypadá jako Grenoble, chci v ní žít už teď.<br>
Když jsem dojedl quiche a dopil kávu, vyrazil jsem do kopce. Zajížďka mi totiž přidala nejen kilometry co do vzdálenosti, ale i co do stoupání. Kilometry je asi přehnaný, ale vyšší stovky metrů určitě. Tím, že jsem ale mohl přehazovat, jsem se toho tolik nebál.<br>
V okolí začali přibývat cyklisté na ultra lehkých silničkách podobně jako v Pyrenejích. Hory co byly na městském horizontu rostly ještě do větších výšin a zanedlouho jsem i zasněžené vrcholky viděl. A to jsem na začátku nadával, že Francie je rovná! Postupoval jsem pomalu, ale vytrvale a v jednom opravdu strmém momentu mi došlo, že stoupám na špatnou horu. Naštěstí jsem vyjel jen asi 850 metrů z kurzu.<br>
Po večeři (salátu, brie a dvou olivových tyček) jsem vyjel do kopce nad město Chambéry ve snaze najít si místo k přespání. Chvíli jsem se kochal výhledem na duhu a zasněžené Alpy za ní. Snažil jsem se je vyfotit, ale nedařilo se mi to.<br>

<a href="../images/2023_june/10_3.jpg" target="_blank"><img src="../images/thumbnails/2023_june/10_3.jpg"></a>

Čerstvě posekaná louka ještě o trochu dál za městem zaujala mé oko. Počasí mělo být v noci přívětivé a spát u balíku slámy mi přišlo ideální. Na opačné straně louky ale byl dům a u domu auto. Trochu jsem se obával toho, že mě přijde někdo vyhodit. Vymysleli jsme to s Míšou tak, že během západu slunce budeme telefonovat a potom už nebudu vidět a když ráno vypadnu brzo, nikoho nenaštvu.<br>
Opřen o balík jsem si s ní povídal o cestování o hudbě. Prý jen tak někomu neříká co poslouchá. Lidi prý soudí. Během našeho hovoru dle plánu zapadlo slunce a nakonec nás síť opět nemilosrdně odřízla. Ještě jsem v rychlíku koukl na předpověď a objevil, že se změnila. Najednou mělo pršet. Natáhl jsem tedy celtu mezi dva balíky slámy a vměstnal se pod ní.<br>

### 11.6. Švýcarská deziluze

Ještě že jsem si tu tarpu natáhl. V noci se opravdu rozpršelo. Zůstal jsem tak v suchu. Akorát jsem byl v kopci a sjížděl jsem z karimatky do strany a dolů. Žádný majitel na mě ráno nepřišel a já se po budíku v sedm v klidu sbalil, popřál Marťě všechno nejlepší a vyrazil na poslední den cesty Francií. Začínal jsem kopcem dolů, ale dlouho to nevydrželo. Stoupání, stoupání a stoupání. Cyklisté všude. Všeho věku.<br>
Posnídal jsem u Carrefouru. Banány, toustový chleba a Skyr a pokračoval ve stoupání. Asfalt se zlepšil. Podezříval jsem, že jedu místy, kde se pojede Tour. Zřejmě ne, ale pár kilometrů jižněji rozhodně. Asi to vzali při jednom. Stoupání člověka odměňuje výhledy. Obzvlášť ten z malého mostu přes velkou rokli se mi líbil.<br>

<a href="../images/2023_june/11_1.jpg" target="_blank"><img src="../images/thumbnails/2023_june/11_1.jpg"></a>

cyklisté kam se podíváš<br>
V Annecy jsem si dal k obědu Veggie whooper se salátem. Přečetl jsem si, co bych měl vědět, před tím než dojedu do Švýcarska. Dozvěděl jsem se například, že mají zásuvky typu J. Koho sakra baví vymýšlet nové a nové typy zásuvek. Ta německá typu C je dostatečná pro všechny. Jdou do ní dát naše E a je bezpečná. Taky jsem se dočetl, že na wifi budu potřebovat telefonní číslo. Mám dvě tak asi dobrý.<br>
Čekala mě poslední hora ve francii. Poslední ale nezanedbatelná. 623 výškových metrů konsekutivního stoupání na patnácti kilometrech. Ale pak to samé zpátky dolů Překvapil mě pohádkový zavěšený most. Sice rokli přejel po moderním asfaltovém mostě, ale pěšky jsem si šel projít i ten historický. Mezi nášlapy bylo vidět dolů a bylo mi z toho blivno.<br>

<a href="../images/2023_june/11_2.jpg" target="_blank"><img src="../images/thumbnails/2023_june/11_2.jpg"></a>

Před sjezdem jsem si pustil Dana Vertiga. Jeho Vaneboneva odehrávající se v Ženevě mi přišlo jako dobrý soundtrack na příjezd ke stejnojmennému jezeru. Před hranicemi jsem ho ale radši vypnul. Společně s roamingem a radši i caflíkem na data.<br>
Přejezd rozkopaným Saint-Julien-en-Genevois nebyl nic moc, ale po přejedz hranic mě čekal šok. Perly je špinavé, plné aut a socialistických paneláků. Auta jsou úplně všude a co víc, všichni jezdí jako prasata. Další předměstí nebylo o nic lepší a samotná Ženeva se nesla v obdobném duchu. Měl jsem pocit, že nejsem v jednom z nejbohatších měst na světě, ale někde na předměstí Bělehradu. Alespoň tam měli městskou WiFi. Vygooglil jsem co v Ženevě neminout. Na nejvyšším místě byla fontána na jezeře. Ta byla přímo naproti mě a upřímně.. kdyby někdo natočil zahradní hadici směrem vzhůru, docílil by obdobného efektu.<br>
Lidé kolem mě byli směska všech ras co znám. A všech sociálních úrovní. Jak jsem se tak rozhlížel okolo sebe, přišlo mi, že Ženeva je kombinací spousty měst, kde jsem už byl. Jenže tak nějak si z nich vždy vybrala něco, co jsem na nich neměl rád.<br>

<a href="../images/2023_june/11_3.jpg" target="_blank"><img src="../images/thumbnails/2023_june/11_3.jpg"></a>

Byla neděle večer. Obchody už byly zavřené. Zastavil jsem se v McDonald's omrknout ceny oproti francii. Mírný nárůst, ale nijak dramatický. Dal jsem si salát, dva obyč malé burgery a při jídle jsem na mapě studoval kde přespat. Zdálo se, že 10 km ode mně už budu mimo spáry tohohle hnusu. Kolem řeky se tam byly lesíky a lesíky skýtají útočiště.<br>
Vyrazil jsem tedy po žlutých ochranných pruzích a co pár vteřin stál na červené. Za městem podél jezera ale začala být silnice hezká a rovná a jeden celý pruh byl věnovaný kolům. Obyčejná kola ale nikdo neměl. Všichni jezdili s motorem.<br>
Lesík jsem našel a vypadal docela útulně. Opět jsem ale byl nedaleko letiště a co pár minut slyšel startující letadla. Blízko mě taky byla na stromě zavěšená popelnice s nějakým tajemným mechanismem a solárním panelem. Vůbec jsem nepochopil co tím autor myslel. Jako past na cykloturisty z čech to ale nepůsobilo. Natáhl jsem se do hamaky bez stříšky doufaje že pršet nebude a po chvíli usnul.<br>

### 12.6. Lepší se to

Nepršelo. Ani ta letadla mě v noci neobtěžovala. V sedm jsem vstal a začal balit. Trvalo mi to půl hodiny, ale stihl jsem 4 Vosečkovy šikany. Taky jsem provedl pár jógových protažení, ale když jsem nasedl na kolo, cítil ztuhnutí a bolest snad ve všech koutech těla. Bylo třeba to rozhýbat.<br>
Lidl byl ode mě skoro přesně dvacet kilometrů. Dvacet před snídaní? Tenhle styl jsem aplikoval ve Vietnamu. Po patnácti kilometrech kolem jezera jsem ale cítil, že takhle to nepůjde. V Nyonu jsem zastavil a šel nakoupit do Coopu. Ceny mě moc nepotěšily. Kus koláče za 8 CHF? Jako vypadal hodně fér, ale dvě kila.. ani náhodou. Tuňák ale stál 1,2 a dle složení vypadal fér. Malý bílý chleba se dal pořídit za 2 a cukry jsem se rozhodl načerpat z Coca-Coly. 27 kostek cukru na láhev mi někdo kdysi říkal. Koupil jsem jí litr za 2. Cola sice má kofein, ale moje závislost si říkala o kávu. Coop měl i kafostroj a za 2,9 dokázal uvařit střední latté. Ideál.<br>
Coop byl přímo u nádraží. Dalo se tam tak sednout na lavičku a spořádat co jsem koupil. Překvapily mě hned dvě věci. Švýcarský vlak měl na tuty české vagony a zvuk P.A. měl stejný jingle jako česká nádraží.<br>
A vlastně mě překvapila ještě věc třetí. Servisní stojan na kola u cykloparkoviště nebyl rozkradený a rozbitý. Utáhl jsem tak hlávko a dofoukal pneu. Při stoupání tak odpadl praskající zvuk z řídítek, což jsem hodnotil nadmíru pozitivně.<br>
V Lausanne jsem chtěl odbočit od jezera a nevykoupat se v něm by byla škoda. Řekl jsem si, že pojedu až do poledne a pak se uvrtnu na nějakou pláž, umeju se, vyperu a pak si půjdu doopálit světlá místa. Podél jezera se jelo dobře. Silnice byla poměrně velká, ale měla žluté ochranné cyklopruhy. Asi na 5 kilometrů se na mě nalepil nějaký cyklista, ale protože už mi najela kola i kafe, jel jsem průměrně 30 a když mě poté předjel, říkal s úsměvem na tváři, že se za mnou jelo fantasticky. Rovnou mohl říct, že jsem tlustej a proto vytvářím velký vzduchový pytel! Ne, můžou za to tašky.<br>
V poledne jsem opravdu našel pláž/park. Vypral jsem, vykoupal jsem se, rozřízl si o kamení nohu na několika místech, vydezinfikoval a zalepil si to, natáhl se na sluníčku a pustil se do knížky [Dopamine Nation](). Strávil jsem tam dobře tři hodiny. Koukal jsem, jak se na protější straně z hor vypařuje voda a formují se krásné Cumulonimby.. aspoň myslím. Prostě ty fluffy mraky.<br>

<a href="../images/2023_june/12_1.jpg" target="_blank"><img src="../images/thumbnails/2023_june/12_1.jpg"></a>

Lausanne spravilo můj špatný dojem ze Švýcarských měst. Aut je tam sice pořád bambilion, ale město to bylo hezké. Trojrozměrné, neb podobně jako Hong Kong je postavené na srázu, s výhledem na vodu a hory, takže stoje u paty jednoho domu, kouká člověk na střechu dalších. Mosty se několika úrovňově kříží a pod zemí je ještě nekolik úrovní tunelů do metra. Na rozdíl od Hong Kongu, ale Lausaanne není město nové, ale historické. Na kopečcích má katedrály a ulice jsou plné Švýcarských barevných domků.<br>

<a href="../images/2023_june/12_2.jpg" target="_blank"><img src="../images/thumbnails/2023_june/12_2.jpg"></a>

Ke katedrále jsem jel především proto, že kousek od ní byl Lidl. Moje tajná zbraň v drahých zemích. Doufal jsem, že i ve Švýcarsku mě Lidl zachrání. A vyšlo to. Vlastně mi přišlo absurdní, že některé věci byly stejně drahé jako v Čechách. Zdaleka ne všechny. Dalo se nakoupit klidně za trojnásobek českého standardu, ale burek (jo fakt tam měli čerstvě upečený burek), půl kilový tvaroh, 2 banány a plechovka fazolí v rajčatové omáčce mě stály 8,5 CHF. To šlo! Banány a burek jsem zkonzumoval rovnou. Čekal mě výšlap ze čtyř set do tisíci metrů.<br>
Všechna kola která mě na tom výšlapu minula byla elektrická. V trojrozměrných městech dává elektrokolo smysl. A vlastně mě hrálo u srdíčka, že je lidé používají. Taky mě ale nechávala v prachu cesty. Naproti tomu, já zas nechával v prachu cesty auta. A to i při rychlostí 8 km/h nebo tak něco. Vlastně to připomínalo páteční odpolední výstup na Zenklovu. Kolona od nevidím do nevidím. Poslední třetina stoupání už byla po velké silnici číslo 1. Ta teoreticky vede až do Bernu. Řekl jsem si, že se hlavnímu městu zkusím přiblížit co nejvíc to půjde a silnici číslo 1 opustím jen pokud bude hnusná. A hnusná nebyla. Až do večera jsem jel převážně zkopce a užíval si výhledů do krajiny, ne úplně nepodobné české republice, ale přece jen hornatější a malebnější.<br>
V půl deváté už jsem byl grogy. Sjel jsem ze silnice a dal se hledat si místo k odpočinku. Taky jsem chtěl něco napsat. Zatím jsem totiž ze Švýcarska nepoznamenal nic, i když se mi hlavou honilo hodně. Našel jsem si místo s výhledem na západ slunce, lavičkou a stolkem u stromu, na kterém kvetly květy vypadající jako zelené růže. Pod stromem byl WV Up! a v něm děda četl noviny. Něco mi nadšeně francouzsky vykládal a po dlouhém monologu se zeptal: *Comprende?*. Když jsem mu odpověděl, že moc ne. Zopakoval celou tu řeč znova akorát podstatně víc mával rukama. Usmál jsem se na něj, on mi pantomimou naznačil, že je unavený, nasedl do auta a odjel s otevřenými dveřmi. Asi byl unavenější než si myslel.<br>

<a href="../images/2023_june/12_3.jpg" target="_blank"><img src="../images/thumbnails/2023_june/12_3.jpg"></a>

Natáhl jsem se pod širákem a hvězdy nade mnou krásně zářily. Měsíce už zbýval jen srpek. Zřejmě jsem byl na cestě už docela dlouho.<br>

### 13.6. Konečně to správné Švýcarsko

Noc pod hvězdami znamená noc v ukrutné zimě. Musel jsem si vzít jegrovky a svetřík a stejně to nebylo ono. Nějak jsem to ale doklepal do půl osmé, sbalil se, trochu si zacvičil a vyrazil směr Bern.<br>
Střídavě po jedničce a po menší cestě. Čekalo mě už jen asi 400 metrů stoupání. V Lidlu jsem se zastavil pro snídani a svačinu. Že jsem byl v tom Švýcarsku, koupil jsem si nějaký lokální fancy sýr. Ve slevněce :D. Odér byl silný, ale chuť výborná. Říkal jsem si, že cestou dobiji telefon. Věděl jsem, že ve Švýcarsku jsou J zásuvky, ale zastavil jsem se v mekáči, jestli náhodou nemají nějaké kombinované. V itálii třeba jde zapojit do těch jejich trojdírových naše dvojvidlice. Ve Švýcarsku to ale nejde.<br>

<a href="../images/2023_june/13_1.jpg" target="_blank"><img src="../images/thumbnails/2023_june/13_1.jpg"></a>

Taky jsem si všiml, že jsem se přesunul z Francouzské oblasti do oblasti s Nemčinou. Měkké *Bon Jour* nahradilo tvrdé *Grüezi*.<br>
Nemít internet v mobilu je zvláštně osvobozující. Kde jsou ty doby, kdy jsem se mu záměrně vyhýbal. Člověk se opravdu víc věnuje věcem kolem sebe. V jedné pauze při stoupání na kopec před hlavním městem jsem si sedl na lavičku a sledoval orly jak krouží nad polem a vyhlíží myši. Opravdu to byli orli. Žádná káňata, nebo poštolky, i když i těch je ve švýcarsku požehnaně. Opravdu to byli orli. Seděl jsem tam asi dvacet minut a obdivoval jejich ladné kroužení ve vzduchu a říkal si, že lítat musí být velká paráda.<br>
Do Bernu jsem dorazil v poledne. Oproti Ženevě má Bern krásné historické centrum v zátočině řeky. Obchody v podloubí na člověka nijak zvlášť nekřičí, na kostkách v ulicích se dá jezdit i na silničce, i když to velká paráda není a centrem jezdí tramvaje a trolejbusy.<br>

<a href="../images/2023_june/13_2.jpg" target="_blank"><img src="../images/thumbnails/2023_june/13_2.jpg"></a>

Co víc, není přecpaný lidmi ani auty, cyklistů je v něm požehnaně. A co je nejvíc, na historické centrum jsou z opačné strany řeky krásné výhledy.<br>

<a href="../images/2023_june/13_3.jpg" target="_blank"><img src="../images/thumbnails/2023_june/13_3.jpg"></a>

I ta nehistorická část je fajn. Je v ní klid, hezké rovné silnice s cykloopatřeními a barevné domky.<br>
Velkou silnici číslo 1 jsem na cestě z Bernu ven vyměnil za cyklostezku 34. Ta velka přes vesničky a potkával jsem na ní více méně jen cyklisty. Teda.. elektrocyklisty. Poměr motorových kol vůči standardním byl tak 5:1. Ale nebylo se čemu divit, Švýcaři na to mají. Do Zurichu to bylo 130 kilometrů. Chtěl jsem toho ukousnout dost před západem slunka. Na čtyřicátém kilometru mě ale opouštěly síly. Dojedl jsem čokoládu, dal si trochu burákového másla a rozhodl se, že do deseti kilometrů na hezkém místě zakotvím. Po asi kilometru jsem jel hezkým lesem, kde by to šlo, ale přišlo mi to příliš brzy. Výhled na přehradu o pár kilometrů mě lákal, ale lesík byl na příšerném srázu. Nakonec jsem zatočil do fádně vypadajícího lesíka za pšeničným polem u kterého měl být lom. Do lomu jet nešlo ale v lese jsem narazil na jackpot. Chatičku i s ohništěm. Po ohni jsem nijak netoužil, ale domeček mi přišel vhod.<br>

<a href="../images/2023_june/13_4.jpg" target="_blank"><img src="../images/thumbnails/2023_june/13_4.jpg"></a>


### 14.6. Přes vesničky

Zpětně jsem zjistil, že  v noci bylo 8˚C. To vysvětluje, proč jsem se vzbudil a musel se obléct do mikiny, jegrovek a pletených ponožek. Měl jsem radost, že jsem je netahal zbytečně. Stejně mi ale byla zima.<br>
Ráno jsem si ve své chatce zacvičil jógu a zvládl šest Vosečkových šikan. To už je docela výkon. Můj cíl je deset. Pár lidí mi mávalo a usmívalo se na mě. Od Lausanne se mi Švýcarsko líbí čím dál víc. Při výjezdu jsem si kladl typickou otázku *Dvacet před snídaní?*, ale Lidl jsem potkal po patnácti.<br>
Zurich ode mně byl ještě 80 kilometrů. Cesta přes vesničky byla hezká a rozhodl jsem se v ní pokračovat. Asi po dvaceti kilometrech mě napadlo, že ve Švýcarsku jsem nebyl v ikee. Konzultace s mapou ukázala, že je téměř na mojí cestě asi 20 kilometrů před Zurichem. Budu tam tedy na oběd a ještě nebude pozdě na kvanta kávy. Ideál!<br>
Celé dopoledne jsem tedy zatáčel sem a tam po třicet čtyřce. Párkrát jsem jí ztratil, ale díky offline mapám zase našel.<br>
Ve Švýcarských vesničkách mají všude taková obří stavení. Je to zřejmě stodola, stáj i dům pro celou rodinu.<br>

<a href="../images/2023_june/14_1.jpg" target="_blank"><img src="../images/thumbnails/2023_june/14_1.jpg"></a>

Naposledy jsem se koupal v jezeru ženeva a už jsem to na sobě cítil. Ne že bych nějak moc páchnul, ale ta ulepenost od potu je otravná. Naštěstí jsem narazil na plážičku u krásně modré řeky, očistil tam sebe a vypral spodní prádlo.<br>

<a href="../images/2023_june/14_2.jpg" target="_blank"><img src="../images/thumbnails/2023_june/14_2.jpg"></a>

Bylo to super, ale jestli to bylo bůhví jak ku prospěchu těžko říct. Když jsem se k ikee přiblížil, objevil jsem, že mě čeká překročení hřebenu oddělujícího dvě údolí vedoucí do Zurichu. A krpál to tedy byl značný. V jistou chvíli hodně přes 10%. Slunko lehce po poledni se do mně opřelo plnou silou. Ale co bych neudělal pro výzkum ikeí že?<br>
Nahoře měli studánku a lavičku. Obojí mi hodně přišlo vhod. Opláchnutý a napitý ledové vody jsem sjel kopec shora dolů. V podstatě jsem jenom brzdil, byla to velká škoda, ale nešlo to jinak.<br>
Ve Švýcarsku IKEA nemá prodavačky. Mají displeje jako v McDonald's, ale k nim mají extrémně milou paní, která restaurací prochází, povídá si s lidmi a vtipkuje. Možná to ale je výhoda jen ikey v Zurichu.<br>
Do centra už to bylo jen po rovině. Velikost okraje naznačovala velikost Zurichu. Bern může být hlavní město dle legislativy, ale Zurich splňuje všechno ostatní, jenž dělá město hlavním. Průmyslová oblast se pomalu měnila v hip čtvrtě a hip čtvrtě se pomalu měnily v historické centrum. Doprava houstla až se úplně zastavila. Auta byla úplně všude a všechna na sebe troubila. Po chvíli jsem objevil důvod tohoto záseku. Pochod žen ve fialovém oblečení, který byl vrcholem stávky za práva žen.<br>

<a href="../images/2023_june/14_3.jpg" target="_blank"><img src="../images/thumbnails/2023_june/14_3.jpg"></a>

Chvíli jsem šel s nimi a pak se posadil do klidnější ulice a dal si jogurt a banán. Uličkami, kde nebyla ani auta, ani průvod jsem se dostal až k jezeru. Výhled z historického centra na jezero za kterým jsou zasněžené Alpy byl vskutku parádní. Asi bych neřekl dechberoucí, ale rozhodně stojí za návštěvu.<br>
Ještě chvíli jsem jezdil sem a tam a poté se rozhodl vydat pomalu z města ven. To znamenalo vyjet do kopce. A to taky znamenalo výhled. Mám radost, že jsem do Zurichu dojel odpoledne. Zlatá hodinka stála za to.<br>

<a href="../images/2023_june/14_4.jpg" target="_blank"><img src="../images/thumbnails/2023_june/14_4.jpg"></a>

Spaní jsem našel za městem v lese mezi silnicí a kolejemi. Neustávající šum silnice mě ukolébal ke spánku v hamace po asi dvou stránkách knížky.<br>

### 15.6. Opět do Říše

Ranní jóga už se pro mě stala téměř rituálem. Tentokrát jsem měl výhodu jemného mechu pode mnou. Vosečkových šikan jsem zvládl devět. Ale musel jsem do toho dát opravdu všechno.<br>

<a href="../images/2023_june/15_1.jpg" target="_blank"><img src="../images/thumbnails/2023_june/15_1.jpg"></a>

Snídani jsem pořídil v Lidlu o asi deset kilometrů dále po cestě. Burek a džus. V tamějším Lidlu prodávali bedýnky zeleniny před projitím, ale stály 5 fr. našich 30 korun je lepší deal.<br>
Dál jsem jel nějak pomalu. Přemýšlel jsem nad tím, zda náhodou není špatná bio zátěž a zarazil se nad tím, co to vlastně ta bio zátěž je. A jestli existuje jinde než v České Republice. Spíš ne.<br>
V nepříliš zajímavé zemědělské krajině jsem potkával zajímavé úkazy. Boj poštolky s havranem, prašné tornádo nad polem. Fina co jel z Helsinek do Portugalska aby si vyčistil hlavu. Měl zlomený drát v zadním kole. Měl sebou i náhradní, ale na výměnu drátu na straně řetězu je třeba sundat kazetu a na to neměl bič. Bič jsem neměl ani já. Já ale nemám ani náhradní dráty. Nikdy jsem drát na karmínovém drakovi neměnil. Což zřejmě znamená, že se nějaký zláme zanedlouho. Můj plán je ale, vyrovnat to tak nějak centrklíčem a dojet to. Prý o své cestě nijak nepíše ani nevystavuje žádné fotky. Škoda. Ale potvrzuje to mojí teorii, že magorů jako já jsou kvanta, do světa jich o tom troubí jen minimum.<br>
Po poledni jsem dorazil k Bódenskému jezeru, které je na trojmezí Rakouska, Švýcarska a Neměcka. Rozhodl jsem se ho přejet na lodi. Poobědval jsem skyr a croissanty se sýrem, které stály polovinu toho, co by stály ve Švajcu a vyrazil do přístavu. Cedule hlásala, že za člověka chtěli 12,45€ a za kolo 7,9€. Tak to ne, řekl jsem si, když přiběhl postarší německý cyklista a vrazil mi do ruky lístek, který měl prý navíc. Byl ale jen pro člověka a ne pro kolo. Vrátil jsem mu ho a vyrazil do přístavu 6 kilometrů za městem, kde jsem očekával lepší ceny.<br>
A měl jsem pravdu. Člověk s kolem za 5,8€. A byl to pěkný trajekt, plný důchodců s e-koly, která měla stojánky. Chudák drak ležel na boku.<br>

<a href="../images/2023_june/15_2.jpg" target="_blank"><img src="../images/thumbnails/2023_june/15_2.jpg"></a>

Německo na opačné straně jezera bylo snad ještě nudnější. Hlavně mě začal vysírat jejich způsob stavění cyklostezek. Pražský zastupitel by z nich asi vlhnul blahem, neb cyklistický provoz je oddělený od automobilového. Jenže to ve výsledku znamená, že člověk musí každou křižovatku podjet, nadjet, nebo přejet na několikrát po světlech. Prostě ojeb. Taky mě začalo škrábat v krku. Respektive, už od Zurichu jsem cítil, že na mě něco jde, ale večerní únava a naštvání to asi podtrhlo. V Lidlu jsem si koupil salát, tuňáka a zázvorovo-kurkumový shot. Zkonzumoval to před obchodem na bikesharingové stanici a poté se vydal hledat, kde složím v hlavu. Další nevýhoda Německa. Příroda v něm chybí. To není úplně přesné. Ryzí příroda v něm chybí. Němci nenechali na kameni kámen. Lesíky jsou strukturované a oplocené. Pole pravoúhlá. A pro vandráka Adama příležitostí k natažení hamaky bez odvozu Simírem na stanici minimální.<br>
Nakonec jsem ale lesík našel. Počasí říkalo, že pršet nebude a tak jsem si natáhl hamaku a šel rovnou spát. Bylo mi docela blbě a řekl jsem si, že čím víc toho naspím, tím líp<br>

### 16.6. Přetržený řetěz

V noci se rozpršelo. Stromy nade mnou byly husté a tak jsem měl chvíli čas na rychlé postavení stříšky. Bylo to jak taktický útok. Ze spánku ready za pár vteřin. Akorát stromy byly příliš blízko sebe, takže tarpa byla hodně prohnutá a dotýkala se moskytiéry. Spodek jsem taky nevázal, do země šel rovnou přes kolíky. Ale fungovalo to. Déšť nakonec přešel docela rychle, ale kdyby se vrátil, byl jsem ready. A kdyby ne.. alespoň mi tarpa uschne, neb naposledy jsem jí zabalil ještě mokrou.<br>
Do rána mě škrábání v krku trochu přešlo. Radši jsem ležel ve spacáku déle, dokud se trochu neoteplilo a psal si s Míšou. Připravovala se na "demo den". Představení managementu toho, na čem E2E tým dělá.<br>
Já jsem se rozhodl dát si teplou snídani a teplé pití. Kousek ode mě byl McDonald's, takže jsem zas tak moc nepřemýšlel co a jak a vyrazil na jejich snídani.<br>
Překvapila mě velikost hrnku s kakaem. Takhle velký hrnek jsem snad asi ještě neviděl. Měl jsem z toho radost. U konzumace snídaně jsem bazíroval nad cestou a počasím. Vypadalo to, že když posedím o trochu déle, vyhnu se dešti. A tak jsem vyjel až před dvanáctou.<br>
Výškový profil lákal na skopec. Jenže to byl jen podvzorkovaný obrázek. V součtu jsem asi klesal, ale co chvíli jsem jel do kopce. Takovou podlost bych čekal od Polska, ne od Neměcka. Polsko ale terénem vlastně nelže. Je přesně tak placaté, jak člověk očekává.<br>

<a href="../images/2023_june/16_1.jpg" target="_blank"><img src="../images/thumbnails/2023_june/16_1.jpg"></a>

Aspiroval jsem na Gran Fondo. Moje snahy ale přetrhl přetržený řetěz. To se mi stalo poprvé v životě. Naštěstí jsem si s sebou vzal tu kličku na řetězy. Vlastně nevím jak se to správně jmenuje. Taky jsem objevil, že ta tajemná matice v mém nářadí je součást právě tohohle zařízení. Ještě, že jsem jí nevyhodil, jak jsem plánoval. Nijak jsem s opravou nechvátal. Dospěl jsem k názoru, že je nejlepší začít svačinou. Taky jsem napsal Marťě, která zrovna stála na nějakém věžáku v New Yorku a prý už se těšila domů.<br>

<a href="../images/2023_june/16_2.jpg" target="_blank"><img src="../images/thumbnails/2023_june/16_2.jpg"></a>

Oprava nebyla nikterak složitá, akorát jsem si strašně zajebal ruce mastnotou. Ještě že už jsem byl po svačině.<br>
Přede mnou byla cyklostezka nahrazující bývalé koleje. Nutno říct, že němci to dělají lépe než francouzi. Napadlo je totiž použít asfalt namísto písku. Frčel jsem si to po ní dobře 30 v průměru. Naštěstí měla asi jen 11 kilometrů.<br>

<a href="../images/2023_june/16_3.jpg" target="_blank"><img src="../images/thumbnails/2023_june/16_3.jpg"></a>

Večeřel jsem salát z lidlu obohacený o tuňáka. Tahle kombinace mi přijde jako nutričně ideální kombo. Vodu jsem doplnil na hřbitově a spaní jsem našel na kraji lesa mezi Krumachem a Thannhausenem. Dočetl jsem *Dopamine Nation* a viděl jezevce. Šramotil kolem mě v křoví. Když mě ale spatřil, chvilku mu to šrotovalo v hlavě a pak se zdejchnul a já tak mohl upadnout do spánku.<br>

### 17.6. Míša Kvantová

Jezevec mě v noci neotravoval. Taky jsem udělal dobře, že jsem se teple oblékl, zima nad ránem totiž opravdu přišla. Tentokrát jsem necvičil. Nějak jsem se na to necítil. Vlastně jsem se necítil skoro na nic. Vojta s Kryštofem by mi řekli, že o to víc bych se do cvičení měl nutit, protože dopaminová rovnováha, ale já jsem před sebou přece měl další den jízdy.<br>
Se závislostí na kofeinu nebojuji úplně úspěšně. Moje první zastávka byl Lidl, kde jsem si chtěl koupit pečivo a kávu z kafostroje za 1€. Kafostroj na sobě měl nápis *Defekt*, což mě jako správného závisláka naštvalo. Musel jsem si pořídit kafe z mrazáku.<br>
Čtyřicet dalších kilometrů přede mnou byly jen vesnice a silnice. Napůl jsem používal Německé cyklostezky, napůl jsem to řezal po silnici. Lesy ale začaly být pohledné a i ta Německá vysočina mě štvala míň než první den.<br>
Hráli mi do uší Alt-J, během zastávek jsem si psal o hudbě s Míšou a přes stárnoucího Mobyho jsme nějak doiterovali k [My Body is a Cage](https://open.spotify.com/track/4twUOeCkhmAAe9SPteYlD0) od Petera Gabriela, která je a není děsivá, načež Míša odpověděla, že se bude a nebude bát a že měla jmenovat Kvantová, což mě upřímně rozesmálo.<br>
V Augasburu zrovna probíhal Gay Pride, posadil jsem se tam na oběd a dopsal něco málo do deníku.<br>

<a href="../images/2023_june/17_1.jpg" target="_blank"><img src="../images/thumbnails/2023_june/17_1.jpg"></a>

Na mapě jsem našel jezero kousek za městem, které u sebe dle fotografií mělo pláž a nějaké zázemí. Nemuselo by to být takové fiasko jako v Motpellier. Promotal jsem se pride party, která v mezi čase nabrala na síle a rozlezla se do celého centra a vyrazil se koupat. Ujel jsem sotva pět kilometrů a z mostu zahlédl řeku, jejíž voda byla průzračná a na jejích březích lidé grilovali, opalovali se a vůbec, vypadalo to lákavě. Srát na jezero, sjel jsem k řece.<br>

<a href="../images/2023_june/17_2.jpg" target="_blank"><img src="../images/thumbnails/2023_june/17_2.jpg"></a>

Voda byla příjemně chladná a krásně čistá. Proud silný tak, že i v místech kde člověk stačil po pás se při plavání proti proudu člověk pohyboval dozadu. A to neplavu úplně nejhůř. Byla to ale zábava. Místní děcka se mi smáli. Vypral jsem plavky a ponožky a natáhl se na sluníčko. Břicho a hlavně chodidla mám tristně bílá.<br>
Ležel jsem tam snad dvě hodiny. Plán ujet 100 kilometrů proletěl komínem. Ale nabral jsem nějaké síly a to se počítá.<br>
Večer bylo třeba nakoupit zásoby nejen na večeři, ale i na neděli. Němci neděle dodržují ještě striktněji než francouzi. K večeři jsem si dal Caesara doplněného o plechovku tuňáka, kterou má Lidl zlevněnou na 1€. Tu jsem si pořídil i na další den společně s knackbrodem a čokoládou.<br>
Ujel jsem ještě asi 20 kilometrů, napustil vodu na hřbitově, potkal plantáž krátce střiženého trávníku a našel les, kde by šlo hezky přespat. Když jsem začal vytahovat věci na spaní, objevil jsem jistou nepříjemnost. Olejnička praskla a olej vytekl do úplně všeho. Nejvíc to odnesl polštář a lékárnička. Trochu hamaka, spacák jen mírně.<br>

<a href="../images/2023_june/17_3.jpg" target="_blank"><img src="../images/thumbnails/2023_june/17_3.jpg"></a>

Inu nasral jsem se. Zakřičel jsem si. Nekřičet znamená dusit emoce v sobě a z toho jsou vředy. Pak jsem si pustil Rage Against the Machine a chvilku čtvercově dýchal.<br>
Mohl jsem si za to sám. Příliš přecpaná taška večerním nákupem tlačila na olejničku. Řekl jsem si, že nemá smysl plakat nad rozlitým olejem, otřel listy co šlo a natáhl si hamaku. Sabča psala z katamaránu jak se mi daří. Napsal jsem dlouhou a dle jejích slov extrémně vtipnou zprávu, ve které se střídaly hezké zážitky s těmi nepříjemnými. Prý bych měl napsat knihu, což už mi říkala několikrát.<br>

### 18.6. Gran Fondo kolem Dunaje

Ráno jsem pokračoval v odmašťování. Jako dobrá metoda se ukázalo vyválet olejem zašpiněné věci v lesní hrabance a pak je otírat listy kapradí. Ne že by pak byly bůhví jak čisté, ale pořád lepší hrabanka než minerální olej. Nenašel jsem sice zmínku o tom, zda je olej na šicí stroje jedovatý, ale zjistil jsem, že se vyrábí z ropy frakční destilací. Nenapadá mě nic, co by se vyrábělo frakční destilací a bylo pro člověka prospěšný.<br>
Daník mi odepsal na zprávu o návštěvě Ženevy. Ptal se jestli jsem viděl gejzír a když jsem mu to potvrdil, informoval mě o tom, že *gejzír je teplej vezír*.<br>
Zbavit se závislosti na kávě se mi asi nepodaří. Prostě doma přejdu na decaf a budu pár dní mrtvej. Zastavil jsem se v McCafé a dal si cafe grande. Rozhodl jsem se, že těch 100 ujedu. Jel jsem k Dunaji a očekával jsem, že podél řeky pofrčím rychle.<br>
I přesto, že jsem se na Camino vykašlal, nadále jsem potkával mušličky značící cestu do Santiaga.<br>

<a href="../images/2023_june/18_1.jpg" target="_blank"><img src="../images/thumbnails/2023_june/18_1.jpg"></a>

Při dobíjení baterií jsem se mě vyptával postarší pán trochu lámanou angličtinou na to odkud a kam jedu a čím se živím. Nějak mu nešlo do hlavy, že jako elektroinženýr, který staví elektrokola jedu na starém rozbitém neelektrickém kole. Holt Kovářova kobyla chodí bosa. Přemýšlel jsem jak tohle přísloví přeložit, ale *Smith's horse wears no shoe.* neznělo dobře. Stejně by to ale nepadlo na úrodnou půdu, vzhledem k úrovně angličtiny tazatele.<br>
Frčet rychle dle plánu se mi dařilo. Podunají je docela rovné kromě repetetivních vesniček toho moc nenabízí. Sfoukl jsem tak červnové Gran Fondo a zakotvil v parčíku před nějakým městem, ve kterém jsem si naplánoval snídat. Boty začínaly mít namále. Rozhodl jsem se, že po návratu je musím zkusit slepit. Nebo spíš do nich vlepit nějaký kus látky,který je bude opět držet pohromadě.<br>

<a href="../images/2023_june/18_2.jpg" target="_blank"><img src="../images/thumbnails/2023_june/18_2.jpg"></a>

Během západu slunka jsem si telefonoval s Míšou. Vlatně to je understatement. Začali jsme si povídat dost dlouho před západem slunka a skončili hodně dlouho po něm. Málem nás síť odřízla ten večer dvakrát.<br>

<a href="../images/2023_june/18_3.jpg" target="_blank"><img src="../images/thumbnails/2023_june/18_3.jpg"></a>


### 19.6. Přes železnou oponu

Probudily mě kapky deště. A kapky se rychle začaly měnit v proud deště. Rychle jsem naházel věci do tašek. Vzal spacák a karimatku a přesunul všechno do lesa, kde by mi listnaté stromy poskytly dočasnou ochranu. Nakonec to byla jen přeháňka, ale bylo 6:30 a docela zima. Neměl smysl znova si stlát. Lavička byla stejně mokrá. Uklidil jsem pořádně věci, trochu si zacvičil a vyrazil k lidlu na snídani.<br>
Musel jsem objet koleje a zase se vrátit. Ale ne moc daleko. Při snídání kávy a banánů jsem telefonoval s Mamkou. Vyptávala se na cyklistické podmínky v zemích, kterými jsem jel. Někdy v devět jsem opravdu vyrazil na cestu skrz docela hezké město Augsburg. Dunaj už byl v té oblasti větší než jakákoliv řeka v Čechách.<br>
Na hřbitově jsem doplnil vodu a nechal se odnavigovat mapami. Nějak jim to nešlo. Táhly mě chodníky a na každé křižovatce říkaly *Now continue straight!*. Chyba byla na mojí straně. Nějak jsem se přepnul do pěšího módu. V módu pro kola jsem zatočil asi tak 3x. Poprvé na další cyklostezku po zrušených kolejích. Tentokrát ale i Němci zvolili šotolinu místo asfaltu. Asi jsem je minule příliš vychválil. I ta se na ní ale dalo jet 25 km/h bez potíží.<br>
Další odbočka mě vedla na silnici do pomalu se zvedajících hor. Poslední větší Německé město Bad Kötzting přišlo tak akorát v čase oběda. Koupil jsem i Skyr do zásoby. V Čechách tutově, žádný nebude, řekl jsem si a vyrazil do hor obklopujících naší malou republiku.<br>
Stoupat do tisíce je ve skutečnosti horší než stoupat nad tisícem. Dole je prostě větší horko a já se tak potil jako prase. Na posledních kilometrech mě naštěstí obklopil les a teplotu mírně srazil.<br>
Přejezd u Svaté Kateřiny byl rychlý. Přes 60 km/h rychlý. Je tam skopec jako prase, ale je rovný a proti němu je zase dokopec, takže jsem se toho zas tak nebál.<br>

<a href="../images/2023_june/19_1.jpg" target="_blank"><img src="../images/thumbnails/2023_june/19_1.jpg"></a>

Přejezd do Suedet byl nepřehlédnutelný. Rapidní pokles kvality silnic, Rozpadlé a vybydlené domy, ale taky příroda, která nebyla tak načrtnutá jako v Německu a to jí slušelo. První česky mluvící lidé se kterými jsem se dal do řeči byli školáci asi deváté třídy, kteří vyrazili na školní výlet. Bylo to trochu zvláštní. Buď mezi nimi nebyla učitelka, nebo působila tak mladě, že do skupiny zapadla.<br>
V Janovicích nad Úhlavou jsem si koupil Magnesii od Vietnamce. Nic jiného tam nebylo a já jsem měl chuť na něco jiného než na vodu ze hřbitova, která už mi stejně došla. Před zavřenou restaurací jsem si snědl skyr a zbytky knäckebrotu.<br>
Terén se lepšil. Najednou jsem jel po dokonale rovném asfaltu a lesy byly čím dál hezčí.<br>
nepřehlédnutelný<br>

<a href="../images/2023_june/19_2.jpg" target="_blank"><img src="../images/thumbnails/2023_june/19_2.jpg"></a>

Západní čechy mají něco do sebe. Neprávem jsem je opomíjel. Vlastně většinu míst neprávem opomíjím. Nakonec jsem dojel skoro až k Brdům. Postavil jsem si stříšku, protože iPhone prorkval deště. Po jejím natažení si to ale rozmyslel a řekl že bude hezky celou noc.<br>

<a href="../images/2023_june/19_3.jpg" target="_blank"><img src="../images/thumbnails/2023_june/19_3.jpg"></a>


### 20.6. Berounka jak Elysejská pole

Vzbudil jsem se minutu před budíkem. To asi není špatný. Vstávat se mi ale moc nechtělo. Musel jsem uklízet stříšku, kterou jsem postavil zbytečně a to vždycky trvá. Společně s převlečením a roztříděním věcí na správná místa v cyklotaškách to bylo přesně tři čtvrtě hodiny. Na rozcvičku a jógu tak moc času nezbylo. Chtěl jsem vyrazit. Těšil jsem se domů.<br>
K jídlu jsem neměl nic. A nechtělo se mi dávat peníze nějakým vydřiduchům ve malých vesnicích. Lidl mě provázel celou cestu, nebyl důvod ho zradit. Kromě faktu, že nejbližší byl ode mě 25 kilometrů přes 12% procentní kopec. Ale Lidl je love brand. Hecnul jsem to.<br>
Stoupání byl fakt úděl. Vypotil jsem toho dost. Zdá se že na lačno se člověk potí víc. Ale vyjel jsem to a při stoupání dojel cyklistu s černými ortlieb brašnami. Pozdravil jsem ho a odpověděl mi anglicky. Naznačil jsem ať zastavíme a pokecáme. Jmenoval se Andy. Byl to postarší němec a jel z Norimberka do Prahy na oběd u Vystřelenýho Oka. Dokonce měl i tričko přímo s oné hospody. Byl to sympaťák. Bylo mu trochu blbě rozumět, protože měl nějakou mírnou vadu řeči, ale o to víc nadšeně povídal, že potřebuje ranní kávu, neb večer měl "Too many pívo!". Z Prahy prý bude pokračovat do Hamburku a když mu síly vystačí tak možná uzavře okruh. Kavárna byla jiným směrem než Lidl a tak jsme se před Rokycany rozdělili.<br>
Rokycany vypadají docela Německy. Mají Kodaňské cyklopásy a přechody nejsou namalované. Město je dost rovné a působí organizovaně. Lidl je stejný jako všude jinde. K pozdní snídani jsem si dal donut, tvarohovou kostku, meruňkovou kapsu a dvě kávy. A na to jsem dojel až do Prahy.<br>
Abych ale nepřeskakoval, projel jsem hned několika zajímavými místy. Například třeba Kařezem, kde jsme [rok zpátky](2022_may.md/#275-u-berouna-vlaky-zásadně-stojí) stanovali. Taky jsem jel podél Litavky, kudy jsme jeli [od Vojty z chaty](2022_october.md/#1610-zpátky-do-prahy). V Řevnicích, kde jsem si [naposledy](2023_march.md/#253-březnové-gran-fondo) dával výbornou desítku jsem ale nestavěl. Suchej červen.<br>
Zato jsem zastavil ve Všenorech vykoupat se u jezu. Vždycky když tam přejíždím most, lidé se pod ním koupají, tak na tom něco musí být. Navíc jsem po těch skoro stech kilometrech smrděl a lepil. Po koupeli jsem se dal do řeči s fotografem, kterého tam impromptu vyslal místní deník protože: *Je horko, tak se lidi koupou!*.<br>
V pět jsem dorazil na Lihovar a vyzvedl Marťu z práce. Půjčil jsem jí rekolo a společně jsme vyrazili do Vršovic.<br>

<a href="../images/2023_june/20_1.jpg" target="_blank"><img src="../images/thumbnails/2023_june/20_1.jpg"></a>

Dojeli jsme do Petrohradský. Nad nealkem jsme si povídali o MLPrague, o její cestě do Ameriky a o mé cestě. Jarda se Sárou napsali, že se zastaví později a protože Marťa měla od osmi Akro, v podstatě se ve vnitrobloku u stolu kde jsem seděl s Marťou vystřídali.<br>
Prý pohnuly s bouráním zbytků chaty a prý půjdeme trek ve Slovinsku. V jedu chvíli za námi přišel pán, který po nás pokukoval už jistou chvíli a zeptal se mě, jestli už mi někdo řekl, že vypadám jako Picasso. Že prý ta podoba je neskutečná. Hodně mě to pobavilo, ale bylo to vlastně milý. Ze zahrádky nás vyhnal DJ, který neprodukoval hudbu, ale pazvuky. Zdaleka jsme nebyli jedini, kdo si to mysleli. Lidé pomalu odcházeli, protože se to nedalo vydržet. Jedno pivko a limču jsme ještě zvládli venku na ulici, ale už bylo pozdě a já jsem se opravdu chtěl vysprchovat, takže jsem to rozpustili.<br>
Doma jsem našel sice trochu zvadlé, ale živé kytka. Mrazák ale nebyl dovřený, takže jel pěkně dlouho na plný ceres a uvnitř byla jedna velká kra. Ukázalo se že Kendy si do mrazáku asi 4 dny zpátky dal pivko a nějak se mu podařilo nedovřít dvířka.<br>

<a href="../images/2023_june/20_2.jpg" target="_blank"><img src="../images/thumbnails/2023_june/20_2.jpg"></a>

Uvědomil jsem si, že od snídaně jsem nejedl, ale už je dávno pozdě na to něco kupovat. Dal jsem si buřt, který byl v mrazáku, ale moc mě to nezasytilo. Odmrazil a vyčistil jsem mrazák, ve sprše jsem ze sebe kartáčem zdrhnul hromadu bláta a spálené kůže a po měsíci se šel vyspat do postele. Trochu mě mrzelo, že jsem neviděl Míšu. Byla doma a léčila se česnečkou, kterou jsem jí doporučil, z kašle. Vlastně mě to mrzelo hodně. Míša byla se mnou celou tu cestu jako psychická podpora a já jsem na ní trochu zanevřel.<br>

### 21.6. Návrat ke statu quo

Pomalu ale jistě jsem se dal do povinností. Bylo třeba vyprat věci, umýt věci od oleje, ostříhat se, oholit se a tak. Do ničeho z toho se mi nechtělo a tak jsem to prokládal novým Black Mirror.<br>
Na večer jsem měl plán. Tomáš vymyslel, že půjdeme na nového Wese Andersona. [Asteroid City](https://www.csfd.cz/film/1069519-asteroid-city). Míša taky měla plán. Na Hradčanském náměstí měl být koncert filharmonie. Další den, kdy se neuvidíme. Člověk by řekl, že to dělám naschvál.<br>
Neměl jsem kapacitu jet na Čerňák na kole. 40 korun padlo za MHD. Taky jsem nechtěl kupovat drahé pochutiny v kině, takže jsem si v Globusu koupil sýrový rohlík ve slevě a do pytlíku s ním dal spoustu sýrových odlomků a k tomu si koupil zeleninovou šťávu, která naneštěstí nebyla moc dobrá. Snad aspoň byla zdravá.<br>
Tomáše jsem našel v lobby kina, moc jsme toho nenapovídali, film začínal asi po pěti minutách.<br>
Ještě že jsem se na to netěšil. Byl to spíš průměr. Co do stylu Wes dělá to samé pořád dokola. Což funguje. Ale nějak se noří víc a víc do příběhů v příbězích a to prostě nefunguje. Lineární vyprávění Grand Hotelu Budapešť bylo prostě mnohem lepší.<br>
Cestou zpátky jsem přemýšlel, zda nejet na Hradčany za Míšou, ale už bylo pozdě.<br>

### 22.6. Izolepa není IP68

Druhé spaní v posteli dopadlo lépe než to předchozí. Vzbudil jsem se asi jen 2x. Spacák a hamaka byly vyprané, ale na oblečení se ještě nedostalo. To bylo třeba napravit. A protože program *Mixed Synthetics* trvá skoro 2 hodiny, vyrazil jsem plavat. V bazénu jsem neplaval měsíc a půl. Hodinky s prasknutým displejem jsem obalil izolepou, aby do nich nenateklo a vyrazil na Karmínovém drakovi. Bez tašek se chová úplně jinak. Chvíli mi trvalo si na to zvyknout.<br>
Asi po deseti bazénech hodinky chcíply nadobro. Asi jsem debil. Ušetřil jsem za letenku, ale 4590 za hodinky prolítlo komínem. Což vlastně není pravda. Udělaly službu. Koupil jsem je 23.11.2020, takže mě na stály 4.88 korun denně.<br>
Míša po práci šla slavit získání doktorátu její kamarádky Ivy. Další den, kdy se neuvidíme. Já jsem vyrazil do Malešic s cílem rozebrat kolo, WAPkou z něj vyčistit co půjde, namazat řetěz a převody suchým mazivem a pokud možno opravit páčku. Poučen od minule, vzal jsem si na odmašťování rukavice a nerozpustil si tak kůži na rukou. Rozebírání, hledání nástrojů, zapojení wapky a čištění mi zabralo dobře dvě hodiny. Zbytek večera jsem strávil opravou páčky. Důkladně jsem studoval video, kde cápek páčku rozebírá. Do mechanismu přehazování se sice nepouštěl, i tak to ale byl lepší informační zdroj než manuál přímo od Shimana. Objevil jsem, že mám prasklou pružinku, která mačká jednu z kotviček. Pomalu ale jistě jsem nosovkami odtočil jednu otáčku pružiny a upravil jsem jí tak aby fungovala jako předtím. Během toho procesu mi vyletěla závlačka z nějaké jiné osičky. Inu byl to porod. Ale nakonec jsem to úspěšně rozchodil.<br>

<a href="../images/2023_june/22_1.jpg" target="_blank"><img src="../images/thumbnails/2023_june/22_1.jpg"></a>

Když jsem poklidil co jsem roztahal, bylo po desáté. Bez hodinek jsem sice neměl rychloměr, ale přišlo mi, že jedu rychleji za podstatně míň energie!<br>

### 23.6. Nekomfortní situace

Po dlouhé době jsem si dal jógu na podložce. Byla to fajn změna oproti tvrdé zemi. Taky jsem si řekl, že už jsem dlouho neběhal (konkrétně tři měsíce) a že dospěl čas k tomu natáhnout si adidasky a vyběhnout ven. Hodinky mi sice nefungovaly, ale technologie dokáže být svazující, takže jsem měl jedinečnou možnost běžet prostě jen pro radost.<br>
Vyběhl jsem k Folimankce, ale červená na Otakarce mě odklonila a já vyběhl do kopce na Vyšehrad. Asi kvůli výhledu. Asi na mě má Míša vliv.<br>

<a href="../images/2023_june/23_1.jpg" target="_blank"><img src="../images/thumbnails/2023_june/23_1.jpg"></a>

Z Vyšehradu jsem se vrátil přes Nuselák a po Bělehradské zpátky k nám. Nakonec z toho bylo 7,5 km tempem kousek nad 6.<br>
Z už poměrně zašlé brokolice, kterou jsem při ledové pohromě vytáhl z mrazáku, jsem udělal krém. Cibuli jsem docela značně spálil a tak byl víc hnědý než zelený. Ale chuti to neubralo. Drak už byl čistý, ale po pádech potrhaná omotávka už si svoje odžila, Vyrazil jsem proto na Žižkov do MojeKolo pro novou. Taky jsem tam vzal špalky, protože Pyreneje a Alpy daly těm současným na frak. Cesto přední kolo vydávalo praskající zvuky, jako když se nahřívá toustovač. Neměl jsem z toho dobrý pocit. Došlo mi, že jsem WAPkou asi vyplavil vazelínu z ložisek.<br>
V Karlíně jsem narazil na Petra, ale nikdo jiný tam nebyl a Petrovi nebylo moc do řeči. V dílně jsem sundal kolo, na rekrabičce rozebral osu a dal se do výměny staré vazelíny za novou. Je to tedy operace, ale narozdíl od minule už jsem věděl jak na to a čemu se vyhnout.<br>
Zdálo se, že jsem uspěl. Sotva v čas abych nasedl na metro a dojel za Míšou na Palačák. Neměli jsme konkrétní plán, ale v metru mi svitlo co budeme dělat. Půjdeme hrát na klavír! Ta stanice je mega hnusná, ale když si člověk lehne na zem a koukne se přímo vzhůru, naskytne se mu zajímavý výhled.<br>

<a href="../images/2023_june/23_2.jpg" target="_blank"><img src="../images/thumbnails/2023_june/23_2.jpg"></a>

Míša se toulala po náměstí sem a tam a když mě zahlédla, dostalo se mi objetí pro které jsem jel čtvrt Evropy. A nejen objetí. Dostal jsem i dar! Náhrdelník z penne, lístků z papíru s nakresleným kolem, mušlí a mým citátem. Bylo to kouzelný.<br>

<a href="../images/2023_june/23_3.jpg" target="_blank"><img src="../images/thumbnails/2023_june/23_3.jpg"></a>

Pokud jsem se dobře pamatoval, v Neustadtu klavír byl. Dokonce na místě, kde bychom nemuseli štvát lidi. A taky že byl. V chodbě k záchodům. Zeptal jsem se, jestli bude vadit, že na něj vůbec neumíme hrát a dostalo se mi odpovědi, že ven slyšet nebudeme, takže srát budeme jen obsluhu a až nás budou mít plné zuby, tak nám dají vědět. Míša koupila čaj pro sebe a flat white pro mě a společně jsme se pustili do hraní čtyřručně. Tedy napřed do nějaké teorie, ale já na teorii nikdy moc nebyl. Rozhodl jsem se jí naučit takovou tu kafemlejnkovou melodii, kde si člověk nahoře může co dělat a člověk dole jede donekonečna C,A,F,G. Míša byla napřed nahoře, potom dole. Má hudební sluch a smysl pro rytmus! Stoupla v mých očích ještě výš, je-li to vůbec možné. Po dvou hodinách už jsme jakž takž hráli!<br>

<p><audio controls><source src="../images/2023_june/23_1.m4a" type="audio/x-m4a"></audio></p>

Když už jsme toho měli docela dost, přenechali jsme klaviaturu pánovi, co se za dva roky podle sluchu naučil hrát jak bůh.<br>

<a href="../images/2023_june/23_4.jpg" target="_blank"><img src="../images/thumbnails/2023_june/23_4.jpg"></a>

Poděkovali jsme kavárníkům a vyrazili dál na výhledy. Stává se mi překvapivě často, že někde nejsem dlouhou dobu a pak to místo navštívím vícekrát v rychlém sledu. Ranní Vyšehrad se stal i večerním Vyšehradem. Šli jsme tam přes Apolináře, malou uličkou došli do parčíku, který jsem neznal se schodištěm vedoucím na Albertov. Podél již zavřené Ztracenky jsme vyšli na Bastion. Zaměstnanec hospody nás po pár minutách mile požádal o to abychom se vrátili dolů pod hradby protože zavíral. Pod hradbami jsme přešli na Nuselák, po kterém prý šla Míša poprvé. U kongresáku jsme se posadili ve snaze zahlédnout taneční battle, ale jejich sraz už končil. A Vyšehrad jsme obešli v opačném směru, než jsem ho ráno oběhl.<br>
Někde u Cukráku se v dáli třpytila tajemná červená světla. O co šlo jsme ani jeden z nás nevěděl. Na mé ranní fotce v těch místech nic nebylo. Mžourali jsme na ně a googlili o co by mohlo jít, ale neúspěšně. Akorát na nás přišlo mrholení. A na mě ještě hlad. Ale na nákupy už bylo opravdu pozdě. Sešli jsme dolů na Ostrčilovo náměstí a Albertovem se promotali na Palačák a uzavřeli tak pomyslný kruh.<br>
Když jsem vystoupil ze sedmičky, zkřížil mi cestu ježek. Nedupal a vlastně si ze mě moc nedělal. Ale šel příliš rychle na to abych ho mohl vyfotit.<br>

### 24.6. Den co ušel

Což je vtípek pro zasvěcené! Koncem dne mi iPhone nicméně tvrdil, že jsem ušel 47655 kroků. Trochu jsme to s Míšou přestřelili, ale nelitoval jsem ani jednoho kroku.<br>
Ráno jsem si šel pro hodinky, které předchozího večera dorazily do Alzaboxu naproti Koh-i-nooru. Vyrazil jsem pěšky s kafem v ruce. Moje závislost začínala nabírat otáček, neb jsem si byl jistý, že až se vrátím, zaleju si ještě jedno kafe na cestu vlakem. Tuše že během výletu budu mít hlad, zastavil jsem se v Penny a zbytečně velkou krabici na hodinky jsem doplnil houskami, sýrem, mrkvemi a donutem. Před domem jsem zahlédl Editu. Vyrážela na vlak do Tábora na rodinnou oslavu. Prý jsem byl tak opálený, že mě chvíli nepoznala. Kecali jsme tak dlouho, že nám to oběma málem ujelo. Přesto jsem ještě v rychlíku stihl zalít druhou kávu a doběhnout vlak. Místo kafe jsem si mohl do kočárkárny dojít pro láhev na vodu, která mi později chyběla. Ale dopamin mění priority.<br>
Do Libčic se jede z Masaryčky. Z hlaváku jsem tak musel spěšně přeběhnout. Nejen že jsem neměl láhev, neměl jsem ani hotovost, která je u Lasíků potřeba. Cestou byly pouze zlodějné bankomaty a i s Revolutkou mi chtěli dát minimálně litr, což mi přišlo zbytečný. Míša už byla u vlaku a v Libčicích měli mít skutečný bankomat. Našel jsem jí pohupovat se do rytmu hudby před již přistaveným vlakem. Poslouchala s.mose, kterého jsem jí doporučil. To mě zahřálo u srdíčka. Ve vlaku jsme řešili kudy půjdeme, zda si dám nebo nedám pivo a já si během konverzace nastavoval své nové hodinky.<br>
Cesta do Libčic je cesta proti směru času. Naštěstí tamější bankomat fungoval, i když Revolutka mu nevoněla a chtěl mě obrat. Míša si pořídila Míšu. Jakože ten nanuk. Kuba je prý lepší. Do potravin přivedla nějakou paní její kočka Cecilka. My se vydali k řece, objevili že jdeme blbě, vrátili se za Cecilkou a poté už správným směrem došli na stezku, která sice vedla přes koleje, ale dojít po ní k mostu šlo, takže moje navigátorské schopnosti jakž takž obstály.<br>
Na mostě byli zřejmě portugalsky mluvící cyklisté v Polka Dot dresech. My si povídali o knížkách a já jsem básnil o [Jménu Větru](https://www.goodreads.com/book/show/17206409-jm-no-v-tru). Na opačné straně bylo cyklistů více. Dokonce těch s brašnami, cizokrajně mluvících. Začínalo být fakt hic a zastávka na sváču mi přišla vhod. Pomalu jsme začínaly potkávat planety. Míša o naučné stezce nevěděla. Asi to není takový mainstram, jak jsem si myslel. Ale prý z Prahy chodí spíš na opačnou stranu.<br>
U přívozu v Klecanech jsme si dali ležící pauzu abychom pak dobíhali přívoz, který jezdil jednou za půl hodiny.<br>

<a href="../images/2023_june/24_1.jpg" target="_blank"><img src="../images/thumbnails/2023_june/24_1.jpg"></a>

Jeli jsme jediní. V Roztocích jsme na chvíli ztratili turistické značení, ale znám to tam dost na to abych si byl jistý, že jsme šli dobře. Podél bobřích přehrad, které zaplavily okolní krajinu a přinesly jí tak reálnější a pro klima určitě vhodnější vzhled jsme kolem třetí dorazili do Únětic k Lasíkům. Pivo jsem si dal, ale bez alkoholu. Měli pšenku Maisel's Weisse, která mi tak na cyklocestě do Lásenice. Koláč jsem si vybral borůvkový, jsem předvídatelnej, jenže je prostě strašně dobrej. Míša si dala jak sladký švestkový tak slaný s lilkem. Protože už jsem jí dlužil randál peněz, vzal jsem to já a založili jsme dlužníček *Z Ráje*. Sedě vedle sebe, kontrast toho jak opálený jsem byl a toho jak bílá byla ona byl neskutečný.<br>

<a href="../images/2023_june/24_2.jpg" target="_blank"><img src="../images/thumbnails/2023_june/24_2.jpg"></a>

Po ještě jedné malinovce jsme vyrazili dál. Šli jsme směrem ke skalám, přes které chodíme na jaře a u rybníka si sedli a povídali si o pozemku v ústeckém kraji, který chtěla Míša koupit. O sklo dřevěné kostičce, kterou bych si jednou chtěl postavit já a o tom, jak na takové věci jen stěží dosáhneme. Na skále jsme si našli hezké místo s výhledem a seděli tam pod hlučnými letadly snad dvě hodiny. Dál nás naše kroky vedly do vesnice s bizární architekturou a objevili, že jejich rodina měla stejně barevnou a stejně starou felicii jako já.<br>
Dál navigovala Míša. U stromu s nezralými třešněmi jsem dostal meruňku útěchy a po lesní cestě, kterou jsem ještě nešel jsme se vydali k jeskyni, kterou jsme na minulé cestě Šárkou dokázali minout. Na zemi byly otisky koňů. Kovářova kobyla tudy zřejmě nechodila. Jeskyni jsme našli a po mokradu přešli po dřevěné stezce. Šárka ve zlaté hodince vypadá jak Tolkienův Kraj.<br>
Nohy mě začaly bolet. Měsíc jsem nechodil a běh předchozího dne mi moc nepomohl. Při odpočinku na lavičce jsem Míše předal tipy na to co vidět v Amsterdamu a když jsem popisoval dům kde bydlela Niki, řešili jsme co je balkon, terasa, lodžie a pavlač.<br>
Na Hanspaulce jsme se zastavili na houpačkách. Houpačky Míšu přitahují jak magnet. Je to kouzelný. V dáli hrál nějaký hip-hopový koncert a než jsme se zvedli, bylo po desáté. U CIPSu jsem si posteskl, že doby kdy jsem si tam chodil protahovat ISIC jsou už dávno pryč. Před architekturou stály lávky do nikam a před už zavřenou kavárnou _prostoru měli na stolcích rozmístěné šachové figurky. Neváhali jsme a pustili se do hraní. Míša šachy nikdy nehrála. Ale šlo jí to. Aby taky ne, Míša je mrtě chytrá.<br>

<a href="../images/2023_june/24_3.jpg" target="_blank"><img src="../images/thumbnails/2023_june/24_3.jpg"></a>

Hráli jsme, dokud nehrozilo, že mineme poslední spoje. Nakonec jsem jí dal mat. Ale byla to výborná hra. V kampusu byla spousta nových věcí. 3D tištěný betonový nábytek, nějaká udělátka s dynami a spousta laviček. Nohy jsem cestou na tramvaj cítil značně. Na kulaťáku přišel čas za rozloučit. Přišlo objetí, při kterém jsem věděl, že mi bude hrozně moc chybět a nevěděl, za jak dlouho jí zas uvidím, protože o prázdninách bude převážně v Německu.<br>
Osmnáctka jela kolem Hradu. Trochu ve mně hrklo, ale byla to jen objížďka. V Nuslích jsem přelezl na sedmičku a posledních pár set metrů domů jsem sotva dobelhal. 47655 kroků, ale nelitoval jsem ani jednoho z nich!<br>

### 25.6. Poslední den odpočinku

Byla to dlouhá dovolená, která utekla jako voda. A poslední den volna utíkal ještě rychleji. Než jsem se vyhrabal z postele bylo po desáté. Nic moc jsem nenadělal a bylo po poledni. Nakoupil jsem v Lidlu věci se slevou a zapekl těstoviny s rajčetem, brie a bazalkou. Dokoukal jsem novou řadu Black Mirror. Ještě víc lenošil a najednou bylo sedm večer a já tak vyrazil do Grébovky na pivo s Ondrou. Teda na nealko. Od Vietnamce jsem si pořídil vychlazený Birell a džus z lesního ovoce a v parku tak míchal radler.<br>
Na Ondru šla během povídání si o zážitcích alergie. Museli jsme se přesunout nahoru nad vinici.<br>
Hamburk je prý hodně fajn. Ale pro vyšší kastu. Investice do bytu mu prý luxují peněženku a až se přestěhují, stejně nebudou mít ani záchod.<br>
Nekdy po deváté jsme to rozpustili. Ondra se chystal na hackaton a já jsem ještě chtěl něco napsat do deníku.<br>

### 26.6. Zpátky do práce

Karmínový drak byl v Karlíně. Obě helmy jakbysmet. Nezbývalo než nasadit si na hlavu klobouk a vyrazit přes Prahu na bikesharingu. Rekola před nádražím nebyla, vzal jsem nextbike. A ž jsem ze dveří vyrazil doprava, jel jsem po magistrále. Klovouk, nextbike a magistrála je ruská ruleta. Ale přežil jsem to. Auta stejně víc stála než jela.<br>
Ivan byl v první. Záviděl mi Tourmalet a rozpovídal se o téměř hotové baterii do FB2. Vypadalo to dobře. Snad to někdy realizujeme. Jirka přišel druhý. Během toho co jsem byl pryč se Jirka stal včelařem. Vláďa v Kalíně nebyl. Vyrazil do Malešit připravit nabíjecí box, protože v La Rochelle odešel zdroj. Tedy alespoň tak to působilo z jejich popisu. Vrátil se ale před obědem a společně jsme vyrazili do Vietnamky. Já jsem sice měl oběd v krabičce, ale nechal jsem si ho na úterý. V úterý mě nikdo na oběd ven tahat nebude.<br>
Povídali jsme si o mém výletu, o výletu kluků k Ivanovi a užívali si výborného jídla. Vietnamec umí vařit. Možná nejlíp v Karlíně.<br>
Co do práce jsem se věnoval jen opravám. DJ našel různé desky ve skladu a připravil mi je. Monča mi přinesla různé desky z Trnavy a z La Rochelle. Inu na vývoj zřejmě přijde později.<br>
Před koncem směny na mě přišel hlad. ASai jsem uza měsíc jízdy zrychlil metabolismus. Těstoviny na úterý nakonec nebyly na úterý.<br>
Po práci jsem se jak vyměnit omotávku. Vláďa říkal, že to musí udělat taky. Moje tam byla nejméně jedenáct tisíc kilometrů a vlastně jí držela pohromadě jen hromada izolepy. Chtěl bych říct, že se mi to povedlo, ale špunty drží nějak pofidérně. Myslím, že mám divný průměr řídítek.<br>
Když jsem dojel domů, vzpoměl jsem si, že jsem chtěl jít plavat. Cestou mi to ale nějak frnklo z hlavy. Další těstoviny zmizely v mém žaludku a na gauči mě přemohlo spaní. Vzbudil jsem se před půl devátou, ale hecl jsem to a v devět stál u bazénu a sfoukl jedenáct set metrů poměrně obstojným tempem.<br>

### 27.6. Místo Vojty Monča

Téměř typické úterý. Když jsem dorazil do Karlína, byl přítomný pouze Petr. Normálně by se po chvíli dostavil Vojta, jenže ty dny byly pryč.<br>
Místo Vojty ale přišla Monča. Povídali jsme si o mojí cestě a pak o jejich návštěvě Londýna. Vlastně to bylo fajn. S Mončou už jsem si dlouho nepopovídal. Oba jsme se shodli, že na práci ve freebiku musí být člověk trochu masochista, ale všichni to milujeme. Kvůli náplni práce i kvůli lidem.<br>
Před cestou domů jsem si nafoukl duše. Naposledy jsem foukal ve Švýcarsku a to už bylo možná 1000 km zpátky. Mých standardních 8 atmosfér asi byla osudová chyba, jemné ťukání pro brždění zadní brzdou se změnilo v intezivní boucjání. zadní ráfek byl vyboulený jako prase. Upustil jsem trochu vzduchu a pocítil okamžité zlepšení, ale nějaká skutečná náprava byla třeba. A bylo třeba jí udělat brzy.<br>
Po návratu domů na mě padla  nechuť cokoliv dělat. Úplná paralýza. Jen horko těžko jsem se donutil do uklízení. Čistěji v domě, čistěji v hlavě že? To zní jak z příručky mladého komunisty. Ale trochu to fungovalo. Ještě jsem se donutil vyrazit před spaním na procházku po Vršovicích. Hlava unavená byla, ale tělo ne.<br>

<a href="../images/2023_june/27_1.jpg" target="_blank"><img src="../images/thumbnails/2023_june/27_1.jpg"></a>


### 28.6. Štěstí, že jsem vůbec dojel

Ranní cvičení jsem posunul o drobnou uroveň výš. Našel jsem video nějakýho cápka, co střídá horní a spodní plank a do toho kope nohama do rytmu Mobyho *Flower*. 4 minuty 30 sérií. Docela nářez. Ale na první dobrou jsem to dal celý. Cítil jsem to v břiše, což mi přišlo dobrý. Třeba na mě jednoho dne vykoukne six pack.<br>
V práci mě překvapila Áďa. Áďu vídám v práci ještě míň než Monču. Vlastně jsme došli k tomu, že na Vánočním večírku jsme se viděli naposledy. Inu má obligátní otázka *Co hezkého se ti stalo za dobu, co jsme se neviděli?* padla na úrodnou půdu. A Áďa přišla s hezkou odpovědí. Má prý úplně do posledního detailu uklizený byt. Když jsem se ptal jak je to možný, vypadlo z ní, že se učí na státnice, takže prokrastinuje. Ale uklizený byt jí přináší radost. To mi přišlo fér.<br>
Na poradu se dostavila většina lidí. Pokecal jsem s Omarem, Miti, ale moc jsme toho nevyřěšili. Pro mě bylo relevantní snad jen to, že jsme se domluvili, že do Polska pojedu místo Ivana já.<br>
Po práci jsem si chtěl narovnat ohnutý ráfek. Připravil jsem si nástroje, sundal kolo a objevil, že ráfek je prasknutý. Napřed jsem se naštval, ale vlastně jsem měl štěstí, že jsem vůbec dojel domů. Je třeba se na to kouknout z tý lepší stránky a v kanclu je freebiků kopec, takže jsem se rozhodl na pár dní přesedlat. Snad nezlenivím.<br>

### 29.6. Chyba za milion, koncert chytrých lidí a mat bláznů

Francouzi nějak tajemně zničili nový nabíjecí box. Nějak prý náhodně fungoval a nefungoval. Po zkouknutí jsem dospěl k názoru, že zdroj je v háji. Pravděpodobně za to mohl prach a špína. Box byl zevnitř prachu plný. Opravoval jsem ho tak, že jsem ho celý rozebral, zdroj vyměnil, elektroniky vykoupal v lihu a pak všechno dal zas dohromady. O kondenzátor na CBC se opíral poklop boxu, takže jsem ho vyměnil za nižší a nakonec se zdálo, že všechno jede jak má.<br>
Na večer jsme s Míšou byli domluvení, že půjdeme na koncert kapely jejich kamarádů, se kterými jsem se vlastně už [viděl](2022_august.md/#48-vidět-míšu-po-letech-je-jak-vidět-míšu-včera). Koncert byl ale až v 7, takže jsme naplánovali piknik na Letné. Těšil jsem se na to.<br>
Protože mi přišlo, že Safiral vyrábí elektroniky g2lock přílš draze, rozhodl jsem se, že prototyp osadím levnějším procesorem. Chvíli jsem se připravoval na výměnu STM32F030CC na STM32F030C6, ale přišlo mi, že tester nahrál divný firmware. Verze 001 nepatří na desku s buzením desky čelisťovým spínačem. Něco bylo špatně. Hodně špatně. Image z buildrootu obsahoval starou verzi firmware. A to tak starou, že neměla funkční bootloader. 100 desek, které měl Safiral otestovat do konce týdne, by tak obsahovaly nejen firmware nefunkční, ale nevyměnitelný. Milion je asi přestřelený, ale statisíce by prolítly komínem. Jak z toho ven. Loader už přece byl napsanej. Firmware pro probouzení taky. Stačilo přepsat verzi, vydat image a bude.<br>
Jenže.. starší gcc v buildrootu loader přeložilo větší než u nás. Překrýval se tak s hlavní aplikací. Průser. Jak z toho ven. Můžu aplikaci posunout. Ta deska přece ještě neexistuje. C6 s nejmenší pamětí má 32 kilo. Loader má něco přes 6, aplikace taky. Když dám AppStart na 8K, budu dobrej, řekl jsem si.<br>
Jenže.. scénář v testeru nahrává aplikaci na 6K. Bude třeba změnit scénář. To taky zvládnu, řekl jsem si. Nová verze g2lock, nová verze testeru, nový image, nahrání do testeru  v Safiralu. To přece půjde.<br>
Ale zabere to čas. A bude to chtít to pořádně vyzkoušet. Normálně takovýhle úkony dělám alespoň jeden týden. Teď jsem měl hodiny. A piknik musel jít stranou. Zastavil jsem Ambrože a domluvil se, že v pátek ráno nahraju nový image.<br>
Před sedmou jsem měl pocit, že jsem všechno zvládl. Čtení RFID sice nějak blblo, ale přišlo mi, že je to mým testerem, ne kódem. Nové verze jsem měl vydané, nahrané na ftp, a ke všemu jsem sepsal changelog. Stres mi klepal rukama, ale tester zapnou až ráno. Nemělo smysl setrvávat v práci nadále. Vzal jsem freebike a vyrazil za Míšou.<br>
Na uklidnění jsem dostal čokoládovou buchtu z antonína a dechové cvičení v aplikaci Calm. Prý jsem ale nedýchal správně. Míša měla pravdu. Moc jsem tomu nedal. Ale pomalu mě to opouštělo. Poslouchal jsem co mi mohla říct o její práci v Německu, ale NDA je NDA. <br>
do jamm klubu<br>

<a href="../images/2023_june/29_1.jpg" target="_blank"><img src="../images/thumbnails/2023_june/29_1.jpg"></a>

Měli Únětice. Míša mě podle mě trápila záměrně. Taky ale měli malinovku, se kterou jsme oba zaparkovali přímo vedle pódia. Poznal jsem Ondru, Ivu, pilot který je basák a Marka. Marek zřejmě dělá s Ondrou a je skalní fanoušek kapely.<br>

<a href="../images/2023_june/29_2.jpg" target="_blank"><img src="../images/thumbnails/2023_june/29_2.jpg"></a>

Hráli samý covery. Hodně v tempu. Chyběly tomu tichá místa. Lidi podle mě zapomínají, že ticho dělá hudbu stejně jako zvuk. Jejich vystoupení bylo proložené kytaristou, který zpíval české fláky od lucie po fixu, byl doktorand a živil se asistencí na sále při několika radofrekvenčními ablacemi srdce za den. Všichni tam vlastně byli mrtě chytří. Možná proto jim chyběl hudební perfekcionismus. Prostě to byl útěk od světa výzkumů, vědy a psychické dřiny. Bylo vidět, že je to baví ale.. basák nedržel rytmus, kytaristovi to párkrát ujelo, holky zpívaly trochu falešně a bubeník si valil svojí 4/4 furt dokola. Vím, jsem hroznej kritik.<br>
Druhá kapela byla umělecky mnohem výš. Takove velmi klidné folkové trio. To se mi hodně líbilo. Dle programu se jmenovali *Flanking*, ale internet o nich nic neví.<br>
Po koncertě jsme si ještě chvíli povídali s ostatními, ale vlastně spíš spolu. Míša rozhodla, že by si znova zahrála šachy a tak jsme vyrazili do kampusu, kde opravdu byly figurky rozmístěné. Teda až na dámy. Ale nahradili jsme je krabičkami od sluchátek.<br>

<a href="../images/2023_june/29_3.jpg" target="_blank"><img src="../images/thumbnails/2023_june/29_3.jpg"></a>

První hra byla směšně rychlá. Nebýt dvou taků na začátku, šlo by o mat bláznů. Ve druhé jsme byli dravější a na konci mi zbyl jen král a kůň, kterého jsem obětoval abych Míše vzal dámu. Nakonec mě dohnala ke straně a porazila. Během hry jí ujely skoro všechny autobusy. Ten úplně poslední jsme dobíhali a tentokrát jsme se loučili na nejméně 14 dopředu.<br>

### 30.6. Z Vinohrad na Břevnov

Ambrož mi ráno zapnul tester a já jsem tak mohl spustit upgrade. Až na nějakou chybku s fcsk, kterou nám tester vypisuje i tady to vypadalo dobře jenže..<br>
po restartu už se nepřipojila VPNka.<br>

<a href="../images/2023_june/30_1.jpg" target="_blank"><img src="../images/thumbnails/2023_june/30_1.jpg"></a>

Inu s *Kernel Panic* toho moc vzdáleně nezmůžu. To bylo prostě v hajzlu. Domluvili jsme se, že mi desky pošle i s kartou z testeru. V mezi čase jsem řešil proč tester někdy rfid tag čte a jindy ne. Napřed jsem debugoval kód, ale by to hardware.<br>
Ondrovi jsem slíbil, že mu po práci pomůžu se stěhováním. Někdy před pátou přijížděli z Břevnova nabrat věci z Vinohrad. Vyrazil jsme jim naproti a po chvíli čekání přijela dodávka s Ráchel za volantem a Ondrou a Rébou jako spolujezdci. Pustili jsme se do snášení věcí ze čtvrtého patra bez výtahu. Ráchel jsem se zeptal *co hezkého se jí stalo za dobu, co jsme se neviděli* a neb jsme se neviděli asi rok, pustila se do toho se značnou vervou. Dovolené, rok s novým partnerem, párty s kolegy, všechno jsem se dozvěděl.<br>

<a href="../images/2023_june/30_2.jpg" target="_blank"><img src="../images/thumbnails/2023_june/30_2.jpg"></a>

Ondra mi vyprávěl o tom, jak stěhováci přijeli pozdě, odjeli brzy a pán, kterého najal na výpomoc nic nenosil a poté odešel. Protože v novém vytě se ještě nedalo bydlet, vzali jsme to přes Dejvice, kde Ondra s Rébou budou trávit nadcházejících 14 dní u Rébiný mámy.<br>
Na Břevnově si Ondra uvědomil, že klíče od bytu nechal na Vinohradech. Někdo nám dole otevřel, takže jsme mohli začít nosit věci do chodby a Ondra skočil na tramvaj a jel napravit svou chybu.<br>
Míša by se mi vysmála. V podstatě hned když jsme vystoupili na Břevnově, potkal jsem lidi, které znám. Pavla s Léňou. Jenže Léňu jsem nepoznal. Měla zrzavý vlasy a přišlo mi, že je taková kulatější v obličeji. Šli do Angelata na zmrzlinu. Nováčkovic se dostavili když jsme zrovna z auta vyložili poslední bednu. neskutečný načasování. Pavel s Léňou se zrovna vraceli ze zmrzliny a tak jsme na zápraží kecali a čekali na Ondru. Léňa byla v obličeji kulatější, protože byla celá kulatější. Čekali s Pavlem dítě a vypadlo z nich, že bydlí asi dva domy od Ondry. Svět je malej.<br>
Vynosili jsme věci nahoru, Ondra nás provedl bytem, který opradu ještě nebyl obyvatelný a zpět jsme jeli Filipovým pracovním Golfem.<br>

<a href="../images/2023_june/30_3.jpg" target="_blank"><img src="../images/thumbnails/2023_june/30_3.jpg"></a>

Na Vinohradech jsme se ještě pustili do úklidu po malování a balení posledních věcí a poté jsme se přesunuli do Sokolovny na večeři a pivo. Vydržel jsem to do konce měsíce. Pil jsem Birela.<br>
[>> Červenec](2023_july.md)<br>
