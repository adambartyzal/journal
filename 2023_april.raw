## [Duben](2023.md) <!-- omit in toc --> 

- [1.4. Opravdu aprílové počasí](#14-opravdu-aprílové-počasí)
- [2.4. Zahájení cyklistické sezony](#24-zahájení-cyklistické-sezony)
- [3.4. Osobní Plant Identifier](#34-osobní-plant-identifier)
- [6.4. Okna pro Jardu](#64-okna-pro-jardu)
- [7.4. Velký pátek](#74-velký-pátek)
- [8.4. Do pivovaru Clock](#84-do-pivovaru-clock)
- [9.4. Kocovina podle plánu](#94-kocovina-podle-plánu)
- [10.4. Velikonoce moc neprožívám](#104-velikonoce-moc-neprožívám)
- [12.4. Drákulův pomocník](#124-drákulův-pomocník)
- [13.4. Vojta končí?](#134-vojta-končí)
- [14.4. Réba opět v suterénu](#144-réba-opět-v-suterénu)
- [16.4. Zítra a zítra a zítra](#164-zítra-a-zítra-a-zítra)
- [18.4. Je libo Feig?](#184-je-libo-feig)
- [20.4. Sklizeň se chýlí ke konci](#204-sklizeň-se-chýlí-ke-konci)
- [22.4. Lidí bambilión](#224-lidí-bambilión)
- [23.4. Nějaký nemocný](#234-nějaký-nemocný)
- [24.4. Z práce oklikou](#244-z-práce-oklikou)
- [25.5. S Míšou na Meandry](#255-s-míšou-na-meandry)
- [26.4. Nekonečná bedna EBF](#264-nekonečná-bedna-ebf)
- [27.4. Neuspokojivá ale úspěšná oprava logování](#274-neuspokojivá-ale-úspěšná-oprava-logování)
- [28.4. Bez hrníčku a bez elektřiny](#284-bez-hrníčku-a-bez-elektřiny)
- [29.4. Postel, kniha a podcast](#294-postel-kniha-a-podcast)
- [30.4. Slunce, jazz a čáry](#304-slunce-jazz-a-čáry)

### 1.4. Opravdu aprílové počasí

Psát deník ve Zličínské ikee jsem si oblíbil. Výšlap v Prokopáku snad ještě víc. Bylo třeba zapsat dění v březnu a tak jsem se vydal oním směrem. Dopo jsem se ale docela dlouho válel a nic nejedl. Náhodná odbočka mě vzala na jeden z nejprudších stoupáků v Praze. Na Butovicích mi definitvně došel cukr a bylo třeba koupit si v Lidlu donut a banán abych s sebou nešvihl.\
Večerní downhill ale stál za ten výšlap. Napřed mě mapy táhly po panelce a štěrku Motolským lesem. Poloprázdná Plzeňská ale byl frčák. Všeobecně jezdím pomalu a proto mě 63.2 km/h na hodinkách potěšilo.

### 2.4. Zahájení cyklistické sezony

S Marťou jsme se rozhodli odstartovat cysklistickou sezónu. Škoda že dopo pršelo. Inu domluvili jsme se že v jedu se potkáme na mostě. Chvíli jsem zdržoval, protože jsem ještě seřizoval přehazovačku.\
Cestu jsem vybíral za jízdy. Jeli jsme do Michle kolem bývalé pekárny. Dál do Krčáku, jde jsem zahlédl plakát lákající na komunitní včelaření a poslal ho Sáře.

![image](2_1.jpg)

Z lesa jsme se vynořili u kolejí a pokračovali zadem na Háje. Začalo být zřejmé, že jedeme do Hostivaru. Sice jsem si říkal, že v Dubnu nebudu pít, ale došlo mi, že o velikonocích plánujeme jet do pivovaru. Duben není měsíc pro střízlivění.\
Nad přehradou jsme se zastavili v zoo. Koukali jsme na daňky a muflony a pak se vydali kolem přehrady, kde se musí kola přenášet. Zbývala jen hádačka vědců v Petrovicích a ležáček a polévka v H2.

![image](2_2.jpg)

Nad pivem jsme si povídali o filmu na kterém jsem byl s Alčou.\
Cestou zpátky už byla fakt zima a já už se nemohl dočkat toho až cyklovýlety budou hřát nejen u srdíčka.

### 3.4. Osobní Plant Identifier

V jídelně rostla hezká kytka. S Jiřím jsem diskutoval nad tím, zda si stáhnout aplikaci na rozpoznávání květin, ale uvědomil jsem si,že Eva pravděpodobně bude fungovat stejně. 

![image](3_1.jpg)

Nevím, jak rychle by to zvládl algoritmus, ale Eva odpověděla po 11 minutách. Bromélie. Možná si takovou Bromélii pořídím.

### 6.4. Okna pro Jardu

Cestou do práce jsem na ruské potkal kontejner s okny. Poslal jsem Jardovi fotku, jestli nehledá okno do přední stěny tiny housu.

![image](6_1.jpg)

S díkem, že na ně myslím, mi ale poslal fotku, že už okno má a že už to tam mají fancy.

![image](6_2.jpg)

### 7.4. Velký pátek

Na velkém pátku byla velká asi tak jen má nechuť vyhrabat se z postele. Sice jsem se zvládl osprchovat už někdy kolem deváté, ale magnetická síla peřin mě vtáhla zpátky do postele ke knížce, sudoku a psaní si s Alčou.\
Internet tvrdil, že Dekáč je otevřený, ale na jejich webu jsem nenašel, že by prodávali velovložky, pásky do ráfků, či cokoliv co by připomínalo ochranu duše před poškozením ze strany ráfku. Tušil jsem ale, že doma by měly nějaké být. A byly. V pytli, který jsem s sebou přivezl z Helsinek. Taky tam bylo několik náhradních duší, které nejspíš byly děravé, ale ne tak jako ty co mi v Karlíně vybuchly. Inu sbalil jsem co šlo a vydal se do práce vstříc vraku svého kola.\
Oprava spočívala v hodně kartáčování, čištění chemií všechno druhu, kterou jsem u nás našel a následné impregnace WDčkem. Taky jsem si horkovzdušnou pistolí sundal nálepky Remerx, které se mi nikdy moc nelíbily a prozrazovaly, že přední kolo je širší než zadní.\
Celkově jsem tím zabil asi 3 hodiny, během kterých se v práci ukázal Petr, zřejmě pracovat na hračkách. Testovací jízda do bazénu byla úspěšná. Ráfky nepadaly, vzduch neucházel.\
1500 metrů v kuse za 2:04. Jednoho dne se dostanu ke dvěma kilometrům v kuse.\
A byl večer. Když člověk vstává v 11 jde to rychle.

### 8.4. Do pivovaru Clock

Nějak jsem nemohl spát. Chce to vysledovat spojitost s večerním bazénem. I když.. soudě dle zápisu z předchozího dne, mohlo za to spíš pozdní válení se v posteli. Spacák, karimatka, kafe na nádraží. Vlastně už v tý nádražní trafice byla a kupovala si kafe přede mnou, ale tam mi to ještě nedošlo. Že je to Gabriela mi začínalo docházet až na hlaváku a byla to nakonec ona, kdo oslovil mně.\
Slušelo jí to. Nějak mi to v hlavě vřelo. Gabriela je přece otravná. Ale fakt jí to slušelo. Jela za rodiči do ostravy a protože mě jel vlak za pár minut, moc jsme toho nenapovídali. Ale napsal jsem jí ještě z vlaku vysvětlení proč jsem byl tak trochu vykolejenej. Pun intended.\
Za okny vlaku bylo pošmourno k čemuž se hodil Sufjan Stevens hrající mi do uší. Na polích poskakovali zajíci a srnky, na komínech seděli čápi a tu a tam mezi mraky zasvítily paprsky slunka. Napsala mi Lucie z Tinderu, že bychom měli něco podniknout. Na neděli jsem plánoval mít kocovinu, ale třeba se dá zvládnout oboje.\
V Hradci jsem měl hodinu do srazu. Půjčil jsem si nextbike a projel se okolo centra s na náměstí. Hradec je asi nejvíc cycling friendly město v Česku. Po ještě jednom kafi a koupi koláče na později, jsem se před nádražím přidal ke skupince lidí, kteří mi prozradili, že jsou kamarádi Jiřího. Teds Skořiče, jak mu tam říkají. Bylo nás nakonec přes čtyřicet. Dokonce s námi jel kočárek. Dráhy nám nakonec přistavili vlastní vagon "Věrka", což se mi do té doby nepoštěstilo.

![image](8_1.jpg)

Ono, jinak to asi nešlo. Hromadu lidí, z nichž většina v dopoledních hodinách konzumovala první, či ž druhé pivko je třeba odsunout pryč od lidí, kteří jedou na klidný výlet na hrad.\
Cestou jsem se seznamoval s lidmi ze Smiřického dream teamu, majitelem Zeleného zákalu a dalších Jiřího známých. Taky s námi jela Péťa Holečková, kterou jsem neviděl roky. Po výstupu z vlaku jsme se dali do řeči. Pořád bydlela v Mnichově, a dělala pro startup predikující problémy na vlakových drahách, ale s Němcem, který jí od nás odtáhl do říše se rozešla.\
Prohlídka samotná byla super. Byli jsme rozdělení do dvou skupin a tu naší prováděl majitel. Měl jsem na něj mrtě dotazů a dostal jsem na ně trpělivé odpovědi. Pivovar byl moderní, minimalistický, ale oproti původnímu pivovaru dole ve městě docela velký. 

![image](8_2.jpg)

Dostali jsme ochutnávky AP a IP a po dokončení prohlídky jsme ochutnávali ještě piva zrající v dřevěných sudech. Nefiltrovaná piva zrající v sudech po burnonu, piva s pampeliškami a mandarinkami. Všechno neskutečně dobrý.

![image](8_3.jpg)

Když láhve vyschly, přesunuli jsme se dolů do vesnice, kde byla pivnice a nás čekalo jídlo. Seděl jsem vedle Peťi a jejích kamarádů s kočárkem. Přišlo mi docela odvážné vzít ho s sebou na takový výlet, ale zvládalo to v pohodě. Bude to socializovaný dítě. Ohledně jídla vzniklo mírné zmatení, neb avizovaný raut, nebyly sýry ale tatarák a ten zblajzli ti, kteří si tatarák objednali jako oběd a když jim přinesli druhý, byli všichni překvapení. Ale rozhodně nezbyl. Já jsem si dal lasagně a musím říct, že byly mrtě dobrý. K tomu jsem pil 12° a 13°, oboje špičková svrchně kvašená piva.

![image](8_4.jpg)

Během jídla vykouklo sluníčko, takže jsme se s pivem přesunuli ven a tam si povídali. Cesta zpátky byla mrtě zábavná. Průvodčí si to sice nemyslel, ale na vagon plný lidí posilněných pivkem si netroufal. Cajon a kytara uprostřed rozezpívaly všechny ve vlaku. 

![image](8_5.jpg)

Po příjezdu do Hradce slabší kusy odpadly, ale jádro (sice roztroušeně ale přece) pokračovalo dál. Do reštiky jménem Náplavka. Na můj vkus zbytečně fancy, ale akusticky naštěstí zvládnutý prostor. Volba sládku chutnala trochu jako kouř a tenkostěnná sklenice to u našeho stolu odnesla hned dvakrát. Moje překvapivě přežila, ale s druhým pivem jsem přešel na Radka. K večeři jsme měli burgery a udon. Já jsem zvolil Halloumi burger, Pěťa cheezy cheez burger a Skořič Asii.\
Nějaký klučina na mě v už dosti opojeném stavu valil otázky ohledně programování. Psal v C# a dělal pro Alzu. Presvědčil jsem ho, že hnát se za efektivitou kódu je dneska trochu zbytečnost. Že čitelnost by měla být prioritou. Péťa vyrazila domů za taťkou a po dalším Radkovu Náplavka zavíárala.

![image](8_6.jpg)

Do Kapitána Morgana na náměstí už jsme šli jenom jako to tvrdé jádro. Rum mi nejel, ale Desperados šlo. Míšy kluk nám vyprávěl, jak se rozhodl jí sbalit. Sbalit je v tomhle případě dobrý slovo, protože se svalil do batohu a vyšel na 60ti kilometrovou túru vstříc jejímu domovu. Na prahu od ní dostal ultimátum, že se může zdržet jen chvíli, nebo už napořád. Bylo to zvláštní, ale hezký.\
Její mamka pro nás přijela autem a hodila nás až do Smiřic, kde mi Skořič připravil spaní ve spacáku na karimatce a tak jsem nemusel rozbalovat svoje vybavení a po sprše jsem okamžitě zalomil.

### 9.4. Kocovina podle plánu

Jirka mě upozornil, že bude spát dlouho. Nakonec ale vstával jen chvíli po mně. Protože vlak jezdil co dvě hodiny, rozhodl jsem se, že nemá smysl se zdržovat a po rozloučení jsem vyrazul skrz Smiřice na vlak. Působily na mě asi jako Nová Bystřice. Malé město, kde chcípl pes.\
Vlak jel přes Pardubice, kde jsem z lokálky přestupoval na rychlík. Uvědomil jsem si, že v Pardubicích jsem nikdy nebyl. A napůl rozbořené komunistické nádraží ve mně neevokovalo touhu to měnit. Ve vlaku jsem si psal s Lucií. Dohodli jsme se, že večer půjdeme ven. Kam a co budeme dělat jsme nechali na později.

![image](9_1.jpg)

Překvapilo mě, že vlak projížděl přes Kolín. Kdybych to býval věděl dřív, mohl jsem cestu naplánovat jen tam a ušetřit si jednu cestu sem a tam. Ale.. na dnešek byla naplánovaná kocovina a když už jsem si dal tu práci s plánováním..\
V kolíně k nám do kupé přistoupil pán s dvěma dětmi a předčítal jim Tarzana. Žádné smartfony nebo tablety, ale stará dobrá knížka. Navíc, když dočetl kapitolu, vedli diskusi nad tím, jak pomalé byly telegramy, o kterých se knížka zmiňovala, oproti dnešním telefonům. Super.

![image](9_2.jpg)

Doma jsem ze sebe smyl špínu cesty a dal si šlofíka.\
Nakonec jsme se s Lucií dohodli, že se potkáme na Čerňáku. Vypadlo z ní, že tam bydlí kousíček od OC. Vyrazil jsem na kole s předstihem a v ikee se prošel promenádou bytečků a koukal, jaké kytky bych si mohl pořídit. Sešli jsme se před obchoďákem a vyrazili do parku. Byla usměvavá, povídavá a objevili jsme, že jsme na ČVUT chodili ve stejných letech, což by mohlo vysvětlovat, proč jsem jí byl povědomý. Bavili jsme se o pěstování kytek, nástrahách dospívání a celkově to byla moc příjemná procházky. I přes to, že přicházel déšť, který nás zahnal pod střechu. Ale sílil ve mně pocit, že si nejsme souzení. Chybělo jí to něco, co mě na holkách fascinuje.\
Cestou zpátky jsem v dešti a zimě přemýšlel nad tím, že jí budu muset napsat, že už se asi neuvidíme.

### 10.4. Velikonoce moc neprožívám

S pomlázkou už jsem nechodil roky, ne-li desetiletí. Je to trochu absurdní. Jsem konec konců z vesnice. Ale to asi neznamená, že musím dělat vesnické věci.

![image](10_1.jpg)

Měl jsem ale plán. Vyrazit za mamkou do Kolína a rozchodit jí datovku. Kafárna byla pro tentokrát zavřená.\
Vykouklo ale sluníčko a přes Kolín jsem vyrazil jen v tričku. 

### 12.4. Drákulův pomocník

Další středa, další kino. Tentokrát ČSFD projekce filmu Renfield na Čerňáku. Tomáš nešel, škoda. Film byl fakt sračka, ale Nick Cage byl fajn a zasmál jsem se.

![image](12_1.jpg)

### 13.4. Vojta končí?

Před obědem Vojta přišel s tím, že do jídelny se mu moc nechce. Já bych si asi dal lívance s lesním ovocem, ale nějak jsem neměl potřebu to proklamovat a přidal jsem se ke klukům, kteří res rozhodli pro Presto. Naposledy když jsem tam byl to bylo fenomenální a ani tentokrát jsem zklamaný nebyl. Kuřecích lasagní se špenátem a bešamelem byla 
fakt porce a až do večera jsem se necítil hladový.

![image](13_1.jpg)

Co mně ale překvapilo, a to nemile, byl e-mail od Ludvy. Vojta na konci května končí a jeho projekty jdou Monice a Ludvovi. Proč jsme se to nedozvěděli od něj přímo to teda netuším, ale bylo mi z toho ouzko. Vojta, i přes to že není z vývoje, je páteř našeho pracovního týmu a bude nám chybět.

### 14.4. Réba opět v suterénu

Ráno pršelo. Pršelo tak moc že jsem se rozhodl nechat kolo doma a vyrazit pěšky. Zastavil jsem se pro kafe v Lidlu a pokladní se na mě usmál popřát hezký den já jedu taky bylo vidět že to oba myslíme vážně. Počasí bylo prudérní a cesta mi trvala hodinu. Ale šel jsem kolem potoka, několika parky a měl tak pocit, že na mojí psyhchiku to mělo lepší dopad, než mokrá prdel na kole bez blatníků.\
Ostatní byli z Ludvova emailu překvapení stejně jako já a Vojty jsme se nemohli na jeho odchod zeptat, protože odjel na "Odtučňovací tábor", jak jsem jeho víkendovou aktivitu den zpátky překřtil.\
Po práci jsem šel plavat na Olšanku a napsal Ondrovi, že bychom mohli dát to pivo, na které mě tahal dva dny zpátky. V pětadvacítce jsem se cítil jako křeček v kolečku. Pár temp, zeď. Pár temp, zeď. Nějak jsem si zvykl na Podolí. V prvních dvou drahách probíhal aquaerobik, který předcvičovala nehezká holka s fakt tlustým zadkem. Call me a body shamer.. trenér má jít příkladem.\
Ondra v mezičase vybral suterén a já myslel, že to stíhám, ale ukázalo se, že jsem se přecenil. Abych nezdržoval, musel jsem tak vzít nextbike a vinohrady přejet, což neudělalo nejlíp mým prstům bez rukavic. Připojila se k nám i Réba, což jsem skoro nečekal po posledním suteréním incidentu. Ondra povídal o rekonstrukci bytu, o pěstním souboji dělníků a o tom kolik to všechno stojí. Miliony proletí komínem. Já asi objektivně nejsem úplně chudej, ale miliony nemám. Taky ale nemám taťku, který prodal nadnárodní korporaci.\
Cestou domů jsem si psal se Sabčou. Asi za ní pojedu do Berlína.

### 16.4. Zítra a zítra a zítra

Jak jsem se naučil v knížce Power of Habit, zvyky nejdou zrušit, dají se pouze vyměnit za jiné. Protože jsem poslední dobou hodně koukal na seriály, zkusil jsem přetočit tento zvyk ve čtení. S Kindlem jsem vyrazil do Grébovky a uvelebil se na lavičce s plaketou Petra Muka. Ne že by mi byl nějak blízký, ale byla ve správném směru vůči slunci. Rozečel jsem [Tomorrow, and Tomorrow, and Tomorrow](https://www.goodreads.com/book/show/58784475-tomorrow-and-tomorrow-and-tomorrow) a docela mě to chytlo. Až jsem si skoro nevšiml, že už na mě nesvítí a je mi zima. Přesunul jsem se tak na opačnou stranu plácku s fontánou a po chvíli čtení jsem periferním viděním zahlédl známou osobu.

![image](16_1.jpg)

Míša to byla. Neděle zdá se netráví v Německu, ale u nás. Vypadala překvapeně a potěšeně že mně vidí a hned mi přestavovala své kamarády. Zeptal jsem se jich co hezkého se jim stalo, za dobu co jsme se neviděli, což byl nelehký úkol, když jsme se do té doby neviděli. Ale po chvíli přemýšlení z nich vypadlo něco o strašně dobrém jídle v Karlových Varech. Tuším.. nějak jsem víc poslouchal Míšu. Dohodli jsme se, že půjdeme někam ven dokud je v Čechách.

### 18.4. Je libo Feig?

![image](18_1.jpg)

Protože Feig mi k chuti opravdu nepřišel, pořídil jsem v horní jídelně kromě zapečených špaget ještě makový koláč.

![image](18_2.jpg)

Stravování se během jízdy na kole už jsem během let vypiloval na jedničku.

### 20.4. Sklizeň se chýlí ke konci

Ta bezmozková akce Otevřít víčko - vyndat FEIG - zavřít víčko - opakovat se konečně chýlila ke konci. FEIGová pyramida dosáhla vrcholu a posledních pár kol už zvládnou kluci beze mě.

![image](20_1.jpg)

### 22.4. Lidí bambilión

Venku bylo hezky jako už dlouho ne. Duben se chýlil ke konci a odznáček za dubnové Gran Fondo mi na Stravě stále chybělo. Inu bylo třeba to napravit. Trasu jsem zvolil obdobnou jako při stovce Březnové.\
Ukázalo se, že nejsem zdaleka jediný koho napadlo vzít kolo a jet ven. Cyklostezky praskaly ve švech. Byla to vlastně trochu otrava. Na mostě v Mokropsech byla regulérní zácpa. Před Karlštejnem mě předjela na holčina na černé karbonové Spešle. Nevím proč to udělala, protože jela stejně rychle jako já a dalších asi 10 kilometrů jsem jel za ní a koukal jí na zadek a nijak se tím netajnil. Byl to moc hezkej zadek.\
V Modřanské rokli volala Eva, jestli by u mě nemohli přespat. Dohodli jsem se, že za nimi dojedu na Hrad kam se vydali ze squashového turnaje na Strahově.\
Po stovce kilometrů vystoupat Nerudovkou byl zážitek.\
Pěšky jsme si prošli veřejnosti znovu zpřístupněný hrad. Lidí tam bylo ještě víc než na cyklostezkách. Robin vysvětloval hradní stráži jak používat pistoli. Přes kampu jsme došli jsme až na Střelák. Tam jsme se rozdělili, jí sjel domu a dal si sprchu. Petr došel pro auto a přijeli ke mně.\
K večeři vybrali pizzu a společně jsme jí šli pořídit do pizzárny vedle paní Hoa.\
Robin se tam okamžitě skamarádil s pizzařem a vyškemral od něj nanuk. S napečenou večeří jsme se odebrali k nám.\
I přesto že jsem žonglovací míčky schoval, Robin je měl v ruce asi 13 vteřin po vstupu do mého pokoje. Dělal s nimi bordel a trochu mě štval. Nakonec jsem težké míčky uklidil, vytáhl lehký protistresový a šel si s ním kopat do chodby. To ho zabavilo, ale co chvíli jsme museli lézt pod postel kam míček létal.\
Večer jsme ještě pořádně vypodložili Kendyho postel, protože je 3 by jen jedno vypodložení z knížek neuneslo. 

### 23.4. Nějaký nemocný

Buď na mě Robin něco nakašlal, nebo za to mohly tortellini co se venku přece jen asi zkazily, ale bylo mi blbě. Neděle tak byla spíš polehávací.

### 24.4. Z práce oklikou

Po práci jsem cítil silnou motivaci vyjet na dál než jen přes Vinohrady. Jel jsem tak na západ a vybíral cesty které neznám. Udělal jsem okruh přes Štěrboholy, Kolovraty, Vestec, Břežany a Zbraslav. Sjezd z Břežan je asi to nejzábavnější co silnice kolem Prahy nabízí. Dole jsem si sedl na jedno pivko, protože celou cestu jsem měl žízeň.

![image](24_1.jpg)

### 25.5. S Míšou na Meandry

Na úterý jsme se domluvili s Míšou, že půjdeme ven. Velmi vágní plán byl jít na procházku s lidmi z CAMPu po Rohanském ostrově, kde měl utvářet nějaký hudební podkres orchestr BERG. Rohanský ostrov byl ale rozkopaný a tak jsem vymyslel alternativní plán. Dojet k meandrům Rokytky na sdíleném kole z Karlína a tam se procházet a kochat se přírodou, která byla navrácená k původnímu obrazu.\
A jak to tak při mém vágním plánování bývá, naskytlo se nám rozšíření našeho programu. Dan Vertigo se vrátil z Vietnamu a napsal mi, že k večeru bude povídat o svých zážitcích.\
V práci jsme si povídali s Ludvíkem jak to s námi do budoucna vypadá. Úplně pozitivní rozhovor to nebyl. Charlesovi projekty nám toho hodně ukously a nic nepřinesly. Lichtštejnsko bylo zaříznuté, peorože princovi umřela máma a když smutnění opadlo, diskuse se už nerozjely. Vojtův odchod nám taky úplně nepomůže, ale protože skončila většina británie, dalšího člověka nabírat nebudeme. Inu.. nezbývá než doufat, že Charles přestane snít o velkých městech a rozjedeme někde druhý La Rochelle. Zřejmě podnikneme nějakou intervenci.\
Po páté jsem tedy vyrazil na Florenc, vyzvednout Míšu, která přijížděla z Roztyl. Dělá tam snad každý druhý spolužák, kterého mám.\
Narozdíl ode mě přijela v kabátu a připravená na jízdu chladným počasím. Já v kraťasech jsem dost prohloupil. Ale aspoň jsem si vzpomněl na Ríšu, který by mi řekl, že mě čeká artróza a rozesmál Míšu tou historkou. Výlet jsme započali správně u mapy města na výstupu z Céčka, kde jsem odhalil můj celý plán. Byla pro :)\
První úsek po Sokolovské s tramvají v zádech byl pro ní dost stresující. Naposledy jela na kole v Kodani na Donkey Republic kole. Křižovatku u kohoutů jsme tak přešli pěšky a vydali se na A2 po Rohanském a dál A26 podél Rokytky. Na rozdíl od minule byla připravená na mou obligátní otázku co hezkého se jí stalo od doby co jsme se neviděli. Dostali se na nějakou čekací listinu na cestu na Nový zéland, kam prý berou sotva 3/4 uchazečů.\
Já jsem zas vyprávěl o ubytovávání Robina a Evy s Petrem.\
U elektry skončila první část našeho výletu. Odevzdali jsme kola a vyrazili dál pěšky. Trochu se smrákalo a padlo i pár kapek, ale společnou vírou v lepší počasí jsme mraky rozehnali a po chvíli přišlo i sluníčko.\
Oznámit Míše, že jí vyfotím do svého deníku byla chyba. Úpěnlivě se vyhýbala čočce fotoaparátu a tak mám jen křivou fotku jejích zad před meandrem.\
Kachny na vodě, zátoky a nutrie. Příroda hadr. Byli jsme nadšení. Povídali jsme si o cestování a trošku o její práci. Rozhodl jsem se, že je třeba jí dát kontakt na Skořiče, neb měla otázky na plánování RANu.

![image](25_1.jpg)

Čas ale kvapil a tak jsme se vydali na tramvaj, která by nás zavezla přímo na Vltavskou, odkud jsme pokračovali do Liberálu za Daníkem.\
Když jsme přišli do již započaté přednášky, Dan nahlas oznámil, že je "HEZKÉ, ŽE ADAM BARTYZAL DORAZIL PŘESNĚ NA ČAS." Debil :). Byla to docela prdel. Ale překvapilo mě, že dobrodruh jako Dan cestu pojal překvapivě turisticky. Ale zas toho stihli vidět mrtě.

![image](25_2.jpg)

Během pauzičky vařili vietnamskou kávu a my s Míšou jsme se bavili s takovým fajn dredatým cápkem. Ale Míše zvonila hrana. V deset potřebovala být na strahově. Když předáška skončila, doprovodil jsem jí na Vltavskou a pak se vrátil do Liberálu.\
Byla tam Alex s krátkými vlasy a Sláva, který si mě nepamatoval, ale byl nadšený, že já si pamatuji jeho.. i když.. vzpomněl jsem si jen na to, že se jmenuje od B. Něco jako Bohouš ale ne úplně.

![image](25_3.jpg)

Zbyli jsme tam v pár lidech, hráli na piáno, zpívali, pili pivo a měli se fajn. Byl to fakt příjemný večer. Venku se mezitím ochladilo ještě víc a tak jsem místo do Vršek sjel na nextbiku jen do Karlína, půjčil si Jiřího spacák a natáhl se na zem ve vývoji.

### 26.4. Nekonečná bedna EBF

Snídaně v Mekáči a nudná práce. O moc víc toho napsat nejde. Ale s otázkou toho, zda psát do deníku opravdu každý den, nebo přeskakovat, laboruju už dýl. Příští den jako byl tenhle prostě přeskočím.

### 27.4. Neuspokojivá ale úspěšná oprava logování

Po delší době jsem začal den jógou. Byl to fajn start dne. Je škoda, že je tak strašně jednoduchý se na to ráno vybodnout.\
Dopo se zastavili slováci. Společně s Adamem jsem se domluvili, že budou čistit konektory kontaktolem a vyčistili si jeden společně u nás. Zbytek dne jsem věnoval hledání příčiny toho, že QT aplikace mi nelogují do journalu. Nešťastný na tom je, že jsem na to nepřišel. Objevil jsem ale, že překldáme aplikace jako general package, i když buildroot nabízí qmakepackage. A ten g++ předhazuje správnou porci flagů, místo někakých vymyšlených právě pro general packages.

### 28.4. Bez hrníčku a bez elektřiny

Myslel jsem, že jsem se z toho jak na mě Robin nakašlal nějaký moribundus dostal. Vlastně během celého týdne jsem asi jen párkrát zakašlal a trochu smrkal. Ale asi na mě předešlého večera nafoukala nějaká vetší zima či co, přišla na mě zaseklá rýma. A to je vždycky přezvěst zla. Ráno mi trochu pomohla horká sprcha a tak jsem vyrazil do práce, ale řekl jsem si, že odpo půjdu rovnou do postele.\
Moc jsem toho taky v práci nenadělal. Napsal jsem si skript pro automatické vyčtení našeho unique ID z SD karty a pak jejího přehrátí na nový fw. Inu a pak už jsem jen roboticky vyměňoval karty a u toho testoval EBU.\
Možná to bylo tou nemozkovou prací, možná jen touhou po sladkém, ale zatoužil jsem po kakau. A Adam je na takové touhy patřičně vybavený! S hrnkem teplého kakaa jsem Vláďovi vyprávěl jak jsem Jardu sral ťukáním lžíce o dno hrnku s kakaem, což vyvolává pomalu ale jistě stoupající tón, který lze zamícháním přeladit zase zpátky. Víc jsem si ale kakaa neužil, neb jsem loktem svrhl hrnek na zem a ten se rozbil a jeho obsah natekl do podlahové zásuvky, což se projevilo vyražením jističů v celé firmě. Ještě že máme laptopy s bateriemi, jinak by mi nikdo nepoděkoval.\
Nejvíc mě mrzela ztráta hrnečku, který jsem dostal jako trofej za účinkování v Jednově klipu.

![image](28_1.jpg)

Odpo jsem se stavil v Tescu a udělal tam kauf století. 5kg brambor, dvě pečiva se špenátem, sklenici zelí za 66 korun. Vézt pětikilový pytel brambor na zádech byl sice kumšt a nějaký zmrd mě informoval, že jsem kretén, kterýho sundá auto z prava, ale poslal jsem ho do příslučných končin a ve zdraví dojel dom, kde jsem z právě nabytých surovin navařil kočičák.

### 29.4. Postel, kniha a podcast

Vývar s česnekem, Smoothie ze zázvoru a mandarinek a knížka. Během dopoledne jsem dočetl [Tomorrow, and Tomorrow, and Tomorrow](https://www.goodreads.com/book/show/58784475-tomorrow-and-tomorrow-and-tomorrow). Hodně mě to do sebe vtáhlo a napůl otevřený konec mě potěšil i rozezlil, tak jak to u dobrých knížek bývá. Rozhodl jsem se, že se pustím do další knížky od téže autorky.\
Taky jsem se rozhodl, že v deníku chci víc psát o pocitech, cílech a víc se zpětně dívat, zda se mi něco povedlo či nikoliv.

### 30.4. Slunce, jazz a čáry

Cítil jsem se dostatečně vyléčen a dopoledne vyrazil na kole do bazénu. Placal jsem pomalu se soustředěnil se na nohy. Při kraulu kopu dost eraticky. Správně provedený 2 Kick Stroke mi opravdu uniká.\
Počasí se vybarvilo. Rozhodl jsem se vyrazit na oběd do Globusu a projet se tak Prokopákem nahoru. Poslední dobou jsem tamtudy projížděl hned několikrát a cestu už jsem zoptimalizoval. Dal jsem si plněné knedlíky se spustou omastku. Ne že bych na něm trval. Zamračený paní ho tam prostě lískla a vrazila mi talíř do ruky.\
Nebe bylo modré a sluníčko se nevzdávalo a cyklostezka 8100 byla co by kamenem dohodil. Vede přes Únětice. A pivko u Lasíků je vždycky dobrá volba. Překvapilo mě, kolik částí Pražského okruhu už jsem vytěsnil. Celý jsem to vlastně jel jen jednou a část za Letiskem je ta nejzašší.\
U Lasíků jsem po kapsách našel stovku a pětikorunu. Zeptal jsem se, zda to stačí na filtr a koláč. Prý jsem to měl přesně. U Lasíků jsou dobrý.

![image](30_2.jpg)

Během konzumace přijel kluk s holkou, která měla rám od pana Fořta. Stejnej jako já. Svého *Azurového Draka* ale měla vymazlenější. Kožené sedlo, středy na přímé špice, 105ka novější generace. Fakt se mi líbilo. I holčina se mi líbila. Vlastně byla mrtě hot. A její přítel si to uvědomoval a házel na mě blesky očima.\
Cestou do Prahy jsem potkal potkal ještě pána na *Žlutém draku*. Pan Fořt jede. Na sjezd ze Suchdola jsem se těšil a jako vždy stál za všechny ty dosavadní výšlapy.
Na čáry Mladí Ladí Jazz. S Nováčkovic jsme byli domluvení na pátou. Kolo jsem zamčel v IPRu a vyrazil na Karlák je najít. Společně jsme objevili, že točí Budvar. Trochu škoda. Ale od holek s balónkem ve tvaru půllitru se dal vyhrát v *Kámen, Nůžky Papír* žeton a získat tak pivo zadarmo, což to aspoň trochu kompenzovalo.\
V publiku byla paní s kohoutem na rameni. Když přišla Bára, dělali jsme si srandu z toho, že je to Černý kohout co bere českým kohoutům práci a ještě nemaká.

![image](30_3.jpg)

Po chvíli poslouchání jazzu, co nebyl tak úplně jazz, ale spíš balkán-pop mi přišlo, že od metra přichází Nasťa. Ostatní mi to rozmlouvali, protože Nasťa přece nemá mikádo. Jenže ostatní jí neviděli tak 2 roky, což je asi tak dlouho co nosí vlasy zkrácené. Vyrazil jsem za ní a potvrdil si tak, že dioptrie ještě nepotřebuju, protože to opravdu byla ona. Její úpřímné překvapení, úsměv a objetí bylo srdcehřivé. Nedivím se, že se do ní kluci zamilovávají jak na běžícím páse\
Bavili jsme se asi půl hodiny, během které se ostatní přesunuli o kus dál, neb sluníčko se schovávlo za barák a přicházela tak zima. Bylo hezký, že mi s sebou vzali půllitr, ale batoh tam nechali uprostřed hromady lidí.\
Když jsem se k nim vracel, volala Marťa, že zrovna přijela tramvají. Vyzvedl jsem jí a vydali jsme se k ostatním. U pivních holčin jsme oba vyhráli Budvar a s pivkem se přidali k ostatním. Povídali jsme si o svatbě v Americe, ze které se zrovna Bára vrátila a o svatbách obecně. S Nováčkovic je to teď nosné téma.\
Po západu slunka přišla zima. Bára vyrazila domů do Dejvic a Anet začala bojovat za opékání buřtů. Internety byly v hledání ideálního místa nepříliš nápomocné. Na Smíchovské náplavce se ale něco mělo konat. Jakožto 4 lidé s vysokoškolskými tituly a pracemi s nadprůměrnými platy jsme se rozhodli, že platit za buřt u stánku nebudeme. Koupili jsme je v Albertu na karláku. K tomu chleba ze slevněnky, nejlevnější hořčici a plechovky staráče. S tímhle kupem jsme se odebrali pěšky přes most na Smíchovskou náplavku.\
Oheň jsme našli. Nebo spíš ohýnek v malém grilu. Dezertní vidličkou, kterou Marťa z nějakéjo tajného důvodu měla v batůžku jsme nařezali buřty, vetřeli se mezi ostatní opékače a na propůjčených bodácích je opekli.

![image](30_4.jpg)

Takhle na socku chutnaly rozhodně líp, než kdybychom je koupili u okénka na náplavce. Nutno ale podotknout, že až tak moc jsme neušetřili. Ptali jsme se ostatních a za předkrájený buřt s chlebem a hořčicí chtěli 50 korun.
