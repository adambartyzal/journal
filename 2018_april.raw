## [Duben](2018.md) <!-- omit in toc -->

- [1.4. Neděle - Natáčíme v 台中](#14-neděle---natáčíme-v-台中)
- [2.4. Pondělí - Za Lamem](#24-pondělí---za-lamem)
- [3.4. Úterý - Velká modrá bota](#34-úterý---velká-modrá-bota)
- [4.4 Středa - Do 台南](#44-středa---do-台南)
- [5.4. Čtvrtek - Farma a město](#54-čtvrtek---farma-a-město)
- [6.4. Pátek - S Ryanem](#64-pátek---sryanem)
- [7.4. Sobota - Pěšky](#74-sobota---pěšky)
- [8.4. Neděle - oBike](#84-neděle---obike)
- [9.4. Pondělí - Zrušenou silnicí](#94-pondělí---zrušenou-silnicí)
- [10.4. Úterý - V Zoo](#104-úterý---v-zoo)
- [11.4. Středa - Zpátky na CHU](#114-středa---zpátky-na-chu)
- [12.4. Čtvrtek - Do 新竹, zpátky a na večeři s holkami](#124-čtvrtek---do-新竹-zpátky-a-na-večeři-s-holkami)
- [13.4. Pátek - Sedm týdnu školy za námi](#134-pátek---sedm-týdnu-školy-za-námi)
- [14.4 Sobota - Dopisuji deník](#144-sobota---dopisuji-deník)
- [15.5 Neděle - Běhám a jezdím](#155-neděle---běhám-a-jezdím)
- [16.4. Pondělí - Jarda mě nakazil čínštinou](#164-pondělí---jarda-mě-nakazil-čínštinou)
- [17.4. Úterý - Kytarový klub](#174-úterý---kytarový-klub)
- [18.4. Středa - Skate a pivko před bránou](#184-středa---skate-a-pivko-před-bránou)
- [19.4. Čtvrtek - Noční běh](#194-čtvrtek---noční-běh)
- [20.4. Pátek - Ztratil jsem ISIC a ARC (ale ještě o tom nevím)](#204-pátek---ztratil-jsem-isic-a-arc-ale-ještě-o-tom-nevím)
- [21.4. Sobota - Na kole](#214-sobota---na-kole)
- [22.4. Neděle - Na koleji](#224-neděle---na-koleji)
- [23.4. Pondělí - Na pláži](#234-pondělí---na-pláži)
- [24.4 Úterý - Jízda v dešti](#244-úterý---jízda-v-dešti)
- [25.4. Středa - Skútr a šipky](#254-středa---skútr-a-šipky)
- [26.4. Čtvrtek - Jarda má narozeniny](#264-čtvrtek---jarda-má-narozeniny)
- [27.4. Pátek - Nenatáčíme v 新竹](#274-pátek---nenatáčíme-v新竹)
- [28.4. Sobota - O krok blíže poutnictví](#284-sobota---o-krok-blíže-poutnictví)
- [29.4. Neděle - Po schodech od moře až do nebe](#294-neděle---po-schodech-od-moře-až-do-nebe)
- [30.4. Pondělí - Hamakové polehávání](#304-pondělí---hamakové-polehávání)

### 1.4. Neděle - Natáčíme v 台中

První den prázdnin. Ranní přípravy se nám protáhly. Ještě jsem si šel vybrat. Jarda se zdržel ve sprše a Filip typicky zdržoval, takže jsme vyrazili místo v osm až někdy po půl deváté. Šli jsme rovnou na stop plác, neboť jsme se nasnídali už na pokoji.

S krosnami jsme slezli k dálnici a já vytáhl ceduli, kterou už jsem jednou použil při stopování do 台中.

![image](1_1.jpg)

Zastavili nám dvě holky v červené sportovní Mazdě. Jedna dlouhovlasá, druhá krátkovlasá. Podle Thomasovy teorie musely být lesby, což dost možný byly, ale koho to trápí. Dlouhovlasá byla realitní makléřka, která studovala rok v Austrálii. Prý jeli jen do Miaoli, ale nakonec nás zavezli až na vlakové nádraží v 台中.

Z nádraží jsme se vydali jen malý kousíček k potoku, kde se sdružovalo velké množství turistů. Ideální místo k natáčení dokumentu na Tour Guiding.

![image](1_2.jpg)

Když už jsme měli dost záběrů a dopili jsme kávu ze 7-11, a vydali se hledat uBike. Šli jsme docela dlouho, dokud jsme neodbočili doprava do 台中 parku. Další místo na záběry do filmu. Takže jsme odložily krosny a nažhavili přístroje.

Točili jsme intro, záběry na řeku, Vietnamce, kteří cvičili na flétny. Ti nám nabídli čaj a společně jsme si zahráli na kytaru. Z 台中 parku jsme se na uBike přesunuli k vědeckému muzeu.

Přišel na nás hlad, takže jsme se zastavili v bufetovém podniku na rohu ulice. Kluci si dali něco s masem a já jsem poprvé ochutnal bílou tofu kostku, ke které jsem měl doposavad nedůvěru. Měl jsem k ní ještě nějakou zeleninu a tmavé tofu kousky. Bílá kostka v podstatě chutná jak mdlý puding, ale v kombinaci se speciální sójovkou docela dobré jídlo.

Potom jsme se vydali do parku, kde se Filip válel půl dne s JaiHo. Prošli parko-uličkou kde jsme si minule dal válec s bramborovou kaší. Lidé tam vystavovali drahé fancy věcičky a měli psy a kočky zavřené v klecích. Trochu bizár. V 7-11 blízko parku jsme si koupili zmrzlinu a šli si sednout na trávu.

Všude spousta lidí, rodin s dětmi a prodavačů bublifuků. Obepisoval jsem Couchsurfery, když k nám přišli nějací mladí studenti a chtěli s námi natočit rozhovor.

Po dopsání requestů jsem se s nimi dal do řeči. Docela v pohodě banda. Evidentně movitější studenti, neb cestovali s rodinou do Evropy a podobně. 
Skrz calligraphy park jsme se dostali až ke galerii moderního umění, kde měl Jarda sraz s Couchsurferkou, která ho sice neubytuje, ale měla čas si s námi popovídat. A tak účinkuje v našem videu. Mluví o moderním umění před galerií a uvnitř muzea.

![image](1_3.jpg)

Poté co jsme se s ní rozloučili, jsme se odebrali k stanici uBike. Bylo třeba ale ještě navštívit záchody, a tak jsme na můj pokyn zašli do místní školy, kde i přes to, že byla neděle, bujel sportovní duch a záchody byly otevřené.

Na uBike jsme projeli snad 5 km na druhý noční market. Splavení jsme odevzdali kola u malého chrámu, který disponoval vodometem. Byl ale rozbitý a nestudenější voda měla tak 40°C. Ale lepší než nic. Skrz market jsme se dostali ke Couchsurferce, která Jardu ubytuje. Procházeli jsme trh, a nakonec domluvila bydlení u jejího kamaráda i nám. Na trhu jsem si dal něco jako sladké brambory. Hlad zalepily celkem rychle a byly tak sladké, že dojíst je mi dělalo problém. Když už jsme měli marketu dost, nasedli jsme na autobus. Objevil jsem, že jede stejným směrem jako ten, ve kterém jsem byl v 台中 poprvé. Ale jeli jsme ještě dále. Tam jsme přesedli na skútry a klučina Benedikt, u kterého jsme přespávali, mě hodil až k němu domů skrz garáž.

![image](1_4.jpg)

Večer na pokoji jsem ještě sepsal ceduli na další den, dal si sprchu a nepříliš dlouhém povídání si s Benediktem jsme šli spát. 

### 2.4. Pondělí - Za Lamem

Ráno jsme se sbalili a Filip se chtěl Benediktovu revanšovat a vzpomněl si, že ve FamilyMartu je akce na Plzeň. Vydal se tedy nakoupit pivko a samozřejmě zapomněl v pokoji ručních. Benedikt se objevil po chvíli. Spolu jsme sešli dolů, doplnil jsem vodu ve vodomatu a na skútru jsme vyjeli před dům. Filip se zrovna vrátil s Plzní. Předali jsme dar, vrátný nás vyfotil a vydali jsme se na snídani.

Po ulici kolem FamilyMartu, jsme zahlédli asi dvě snídárny. Popošli jsme ještě dále, ale se slovy 美國人 nás téměř poslali někam, a tak jsme se vrátili na začátek ulice.

S pomocí Google překladače jsme si objednali 蛋餅 a čaj. Filip rovnou dvoje. Na mobilu jsem našel stop plác a po dojedení jsme se tam pěšky vydali. Byla to cesta tak na půl hodiny. A bylo docela horko.

Na daném místě jsme vytáhli cedule připravené den předtím a postavili se na krajnici.

Úspěch přišel asi po dvanácti minutách. Cápek, který jel jen do centra 台中 nám zastavil, s tím že to není dobré místo, ale vzal nás. A nakonec dospěl k názoru, že má čas a hodil nás až před univerzitu v 嘉義. Takže jsme k Lamovi přijeli ještě dřív, než čekal.

Vyzvednul nás na svém černém sportovním, ale podobně jako mém, docela starém kole. Společně jsme se vydali do ulice před univerzitou, kde se sdružovalo několikero obchodů s jídlem. Lam se rozhodl ukázat nám svou kulturu a vybral vietnamskou restauraci. Sám si dal něco jako maso a zeleninu, ne až tak lišící se od Taiwanského bufetu. My jsme si dali phở. Ale zřejmě jsme si objednali něco špatně, neb nám donesli misku s polévkou, ve které bylo kari. Lam sám prý takové jídlo neměl, ale mně chutnalo. Byly v něm brambory a zelenina. A kari není nikdy dost.

![image](2_0.jpg)


Po jídle jsme se šli ubytovat k Lamovi na kolej. Univerzita to byla vskutku obrovská. Podle Lama jedna z největších na Taiwanu. Ale poněkud vylidněná, pravděpodobně kvůli blížícím se prázdninám.

Došli jsme až na kolej, kde jsme se dozvěděli, kde je ukrytá karta, jak se dostat dovnitř a kde nechávají kluci klíče. Pokoj měli prostorný, čtvercový a plný bordelu. Odložili jsme věci, ale Lam musel ještě do laboratoře, a tak nám doporučil nám výlet na farmu s ananasy a kumquaty, což je něco jako mandarinka.

![image](2_1.jpg)

Vyrazili jsme tedy tam. Ale nikdo tam nebyl. Nakonec jsme našli obchod s kumquatovými produkty. Všechno chutnalo opravdu dobře, ale všechno bylo opravdu drahé. Nakoupili jsme pouze něco mezi pitím a pudingem z oné zázračné mandarinky. Chvíli poseděli na farmě a poté se vydali na autobus.

Nainstaloval jsem autobusovou aplikaci, ale i přes nasazení mé inženýrské mysli jsem nebyl schopen vydedukovat, kdy a odkud autobusy odjíždí.

Nakonec jsme si prostě stoupli na zastávku přímo v kampusu a s lidmi, kteří nám řekli, že jedou na vlakové nádraží, jsme nasedli do autobusu.

Vlak stál 15 TWD jednu jízdu do ChiaYi. Na nádraží měli vodomat a po asi deseti minutách čekání jsme vyrazili do centra. Na nádraží jsme se ještě optali na vlaky zpátky a dostali seznam a fixou vyznačené správné spoje.

Zastavili jsme se v papírnictví nedaleko nádraží, protože Filip neměl desky ani Fixu na stopování. Odtud jsme se vydali po dlouhé rovné ulici až na druhou stranu města, kde měl být park a věž s výhledem do okolí.
Cestou jsme se ještě zastavili v pekárně. Ceny měli docela lidové. Nakoupil jsem něco jako pizza rohlík a sladkou housku. Zmizely ve mně jak nic.

Byly jsme pravděpodobně jediné bílé tváře, jež prošly daným okolím za delší dobu, protože studenti i nestudenti na nás hleděli s neskrývaným zájmem. Park byl umístěný blízko baseballového hřiště. Celé ChiaYi evidentně žije baseballem soudě dle soch, výzdoby lamp apod.

Věž už byla zavřená, ale v parku byl i chrám a další věci k vidění. Spravili jsme pár fotek, neb byla zlatá hodinka a vyrazili zpátky na vlak skrze město kolem bývalé věznice a japonskou vesničkou. Trochu při cestě káplo. Před odjezdem vlaku jsme se ještě zastavili Lamovi pro Plzeň, jako dárek z české domoviny. 

![image](2_2.jpg)

Vlak jsme stihli tak akorát a autobus taky tak. Po příjezdu na kolej jsme potkali Lamova spolubydlícího, který s námi šel do jídelní ulice na večeři, a poté jsme zasedli v kampusu na pivko. 

![image](2_3.jpg)

### 3.4. Úterý - Velká modrá bota

Jak Lam, tak jeho kamarád museli do školy. Vydali jsme se tedy s Filipem na snídani. Všechny podniky vypadali zavřeně až na dva na konci ulice. Vybrali jsme ten, který vypadal méně komerčně, a dali si snídani. Vybral jsem si French Toast a studený 奶茶.

Naplánoval jsem výlet do MeiShanu a nalezl správný autobus v aplikaci. Zastavili jsme se ještě pro baťůžky na pokoj (Lam mi půjčil malý modrý hipsterský baťoh) a vydali se na zastávku. Autobus přijel, ale řidič na nás křičel něco jako MeiShan nooo MeiShan. Když jsem se zeptal holčiny, která právě vystoupila z autobusu, její angličtina nebyla zrovna top a než našla na mobilu, co mi chtěla sdělit, autobusák dupl na plyn a zmizel.

To mě těžce nasralo, protože podle aplikace jel autobus tam, kam jsem chtěl a holka mi stejně poradila jet jinam.

Takže jsme se ještě jednou otočili na koleji. Našli jsme mimochodem pavouka, velkého jako moje ruka. A rozhodli se stopovat směrem k pobřeží, když hory nevyšly. Stopovat ale nešlo přímo od školy kvůli rozdělení pruhu pro auta a pro skútry alejí.

A tak jsme popošli asi kilometr za křižovatku, kde nám zastavili mladí kluci mířící do města na baseball. Hodili nás na vlakové nádraží a odtud jsme se rozhodli popojít směrem na nájezd na velkou silnici.

Bylo opravdu horko, ale nakonec nám zastavil energický chlápek, co prý provozuje obchod s bubble tea.

Dovezl nás ke svému krámu, dal nám předem zmíněný bubble tea a čekali jsme na jeho šéfa, který přijel velkým bílým autem, a společně jsme vyrazili směr západní pobřeží.

![image](3_1.jpg)

Dovezli nás do nějaké rybářské oblasti, kde ale nic nebylo, a tak jsme domluvili, že nás hodí k obřadní síni ve tvaru boty na podpatku, kterou Filipovi doporučila holčina z 台北. Bylo to zvláštní místo. Nevídané to je pravda. Ale kolem nebylo nic. Zhola nic. A tak pravděpodobnost úspěšného stopu klesala s každou další minutou. Podle mapy byla asi kilometr a půl od nás expreska podél pobřeží, a tak jsme se tam vydali. Cestou jsme se ještě zastavili v 7-11 na jídlo. Dali jsme si něco jako Tycos Noodles, které nebyly vůbec špatné. Jen jich nebylo mnoho.

![image](3_2.jpg)

Prošli jsme rybářským městečkem až na místo, kde se setkávala expreska s místní silnicí. Úspěch se nedostavil. Místňák se zuby od betelu nás informoval, že je lepší stát na druhé straně, což se zdálo jako blbost, ale vyzkoušeli jsme přejít. Taky žádná sláva. A tak jsme šli pěšky dále, s tím, že si připravíme ceduli s nápisem 火車, tedy vlak. Aby nás někdo hodil na vlakáč. Celkem zrada byla v tom, že nejbližší vlakové nádraží bylo v 嘉義, takže přínos cedule byl pouze v psychickém nátlaku na řidiče. V 7-11, kde jsem ceduli maloval, jsme potkali pár mormonů, kteří uměli anglicky velmi dobře, ale neměl jsem zrovna chuť nechávat se přemluvit k víře v lepšího boha.

Trvalo to tak půl hodinky, ale zastavil nám postarší bavorák s koženým interiérem a párem ve středním věku na předních sedadlech. Paní zřejmě přemluvila pána, aby nás vzal, protože to měli docela z cesty, ale vzali nás až na nádraží.

Během cesty paní pouštěla z iPhonu docela evropskou muziku, mimo jiné Hanse Zimmera, což mě docela překvapilo. Pomocí toho samého iPhonu se s námi anglicky bavila o tom, kdo jsme a proč tu jsme.

Zpátky v ChiaYi jsme opět zamířili do pekařství, neb jejich pizza rohlík stál za to. Poté jsme se toulali městem a hledali něco skutečného k jídlu. Zastavili jsme se v postranní uličce v místě, kde prodávali jídla s místními knedlíčky. Já jsem si dal vejcovou polévku, což místní zarazilo, ale mě potěšilo, jelikož už v čínštině poznám polévku a vejce, Filip si dal něco s vraždou.

Zpátky má nádraží, kde jsme tentokrát čekali o trochu déle, ale byl jsem tak znaven cestováním a horkem, že mi to uteklo jak blesk. Bus přijel relativně rychle, a když jsme se dostali na kolej, Lam přišel z laboratoře sotva pár minut po nás.

Šli jsme s ním na večeři do stejného podniku jako den předtím, dal si do mé porce nějakou vraždu, abych mu jí po uvaření vyndal zpátky. A po jídle jsme na pokoji kecali a pili vietnamskou rýžovici až asi do jedné ráno. 

### 4.4 Středa - Do 台南

Po ránu jsme se vydali na snídani bez kluků, protože už jedli něco na koleji. Jedli jsme v druhém ze dvou snídaňových podniků nalevo jídelní ulice. Objednal jsem si burger, ale dal jsem zvláštní pozor na to, aby se v řádce, u které jsem udělal čárku neobjevilo žádné slovo pro maso. A poštěstilo se mi. Burger měl v sobě hashbrown a klíčky. Mezitím pavouk zmizel, což mě konečně přesvědčilo o tom, že není mrtvý. Filipa to ale nijak zvlášť nepotěšilo.

S Lamem a jeho spolubydlícím jsme se rozloučili, slíbil nám, že nám dá vědět, jak dopadne jeho první kempování v životě a pěšky jsme se vydali za křižovatku, neboť se nám nechtělo čekat na autobus, který by nás odvezl až do vesničky, ze které se do 台南 bude stopovat o mnoho lépe.

Opět jsme tedy využili cedule 火車, díky které nás paní ve žluté pláštěnce hodila k nádraží. V místní pekárně, ne až tak levné, ale stále dobré jsme nakoupili pečivo na cestu a vydali se stopovat.

Tentokrát s cedulí 臺南, tedy 台南. Ta upoutala oko mladé přítelkyně univerzitního profesora, který se věnoval velkým datům, což bylo nedaleko od mých studií. Měli jsme tedy společnou půdu, a jelikož studoval v USA, jeho angličtina byla parádní. Dovezl nás do 台南, kde trval na tom, že si s námi dá oběd. Moc dobrý oběd musím říct. Rýži s kachnou, k tomu různé druhy zeleniny a něco, co zřejmě byla játra, ale od českého způsobu přípravy jater měla opravdu daleko.

Společná fotka, kterou nám spravila místní servírka, obletěla internety a sklidila stovky lajků, což mně pouze utvrdilo v tom, že Steve je setsakra oblíbený profesor.

Autem nás hodil až na nádraží, kde jsme se chtěli registrovat do systému místních kole uBike, tedy tBike. Fronta ale byla předlouhá a místní park příliš blízko, a tak jsme nakoupili čaj, a šli si lehnout k vodě. Tam jsem hrál na ukulele a točil zpomalená videa. Filip chatoval se svými Tinder kontakty a tohle lenošení nám vydrželo přes hodinu.

![image](4_1.jpg)

Pak už ale začínalo být pozdě, a přece jenom jsme se museli dostat docela daleko. A to jsme z 台南 ještě nic neviděli. tBike je řešení. Registrovali jsme se tedy u stojanu a na kole vyrazili severovýchodně k řece. Viděli jsme chrám/hotel kus města a poté jsme jeli docela dlouho podél řeky k univerzitě, kde měla být tBike stanice.

Nebyla. Byla tam jen stanice stejných rozměrů, ale jiných barev a vrátný do nás čínsky valil, že máme špatná kola. To byla škoda, protože to byla oblast plná dobrého jídla. Nicméně jsem vygooglil, že další stanice je za řekou u národního muzea Taiwanské historie. Což bylo sakra daleko.

Co naplat, zpátky nemělo smysl jezdit. A taky jsme přejeli řeku, na mostě nafotili západ slunce a kola zaparkovali u muzea.

![image](4_2.jpg)

Nebylo jiné cesty, než popojít pěšky tak 3 kilometry. Slunce mezitím zapadlo, a tak jsme šli potmě.

Hlad se začínal ozývat, a když jsme míjeli něco mezi marketem a slevněnkou, nakoupil jsem sušenky, jablka a sušené tofu. Toho jsem se doposavad bál, ale byl čas ho vyzkoušet. Stejně jsme ale zašli na jídlo. A to do vietnamské restaurace, kde na nás paní spustila vietnamsky a když viděla, že nerozumíme zbla, přeskočila do čínštiny. Skutečná pomoc v dané situaci. Ještě, že existuje Google, promocí, kterého jsem objednal papájový salát. Už jsem byl zběhlejší s autobusovou aplikací a vydedukoval jsem, že ještě máme čas skočit do pekárny, než přijede bus.

![image](4_3.jpg)

Takzvanou modrou linkou, která vyhlašovala zastávky v pěti jazycích, z nichž ani jeden nebyl nápomocný. Ještě že Tony Coolidge zanechal na couchsurfingu informaci o tom, že na mostě přes druhou řeku máme zmáčknout STOP tlačítko a poté vystoupit.

Podle mapy jsme došli do ekofarmy, kde jsme potkali TCho. Trochu reaggae chlapíka sedícího před monitorem v chýši plné různých věcí od hudebních nástrojů až po motyky. Spolu s ním tam ještě byla jedna Asiatka s krátkými vlasy jménem Monika.

Chvíli jsme se TCm bavili, když se najednou zasekl, vyběhl ven a zpátky se vrátil s krvavým tělem kočky. Spolu s Monikou zaběhli někam dozadu, odkud se po chvíli vrátila s pláčem, protože kočka to neměla šanci přežít. TC se nakonec vrátil pro rýč, a protože my jsme nemohli nic dělat, odebrali jsme se do stanu na druhou stranu farmy.

Začátek to nebyl nejlepší.

![image](4_4.jpg)

### 5.4. Čtvrtek - Farma a město

Moc jsem toho nenaspal. Ale ráno bylo ve stanu už moc velké horko na dospávání, a tak jsem se odebral za TCm a optal se ho, zda nechce s něčím pomoci. Dal mě a Filipovi dva zubaté srpy a společně jsme se odebrali dozadu k záhonům. Vysvětlil nám, jak máme plít kolem zeleniny, které říkal terel. Což je zřejmě fialová sladká brambora. Tak asi hodinu a půl jsme pleli, dokud na záhoncích nezbyly jen terely.

Znamenitě zpocen, musel jsem sprchu navštívit. Pouze ledovou, což nebyl problém po opékání se na slunci.

Po sprše jsme se odebrali na Modrou linku až na nádraží. O toho vedl trh. Ale trh ne s jídlem, po kterém naše žaludky lačnily, ale s elektronikou a oblečením. A spoustou dalších kravin, které člověk nepotřebuje. A tak jsme se k jídlu dostali až o několik ulic dále. Byl to bufík, skoro jak ve škole. Filip si dal nějakou rybu, já zůstal u zeleniny a vajec.

![image](5_1.jpg)

Řádně najedeni, vyrazili jsme na obhlídku atrakcí, dle mapy. První jsem vybral japonskou zahradu nacházející se za bývalou budovou lidového sněmu, která uprostřed rušného města byla skutečně hezky klidná.

![image](5_2.jpg)

Chvíli jsme tam pobyli, nafotili pár fotek a poté se vydali dále, kolem bývalé meteorologické věže až do muzea literatury. Filip si venku šmatlal po mobilu se svým nově koupeným 珍珠奶茶. Já šel dovnitř.

![image](5_3.jpg)

Poté jsme došli do Konfuciánského chrámu. To byl převážně open-space, se spoustou lidí, a tak jsme vyrazili k tBike stanici, že popojedeme do parku. Byl tam jen jeden, a tak jsme museli ještě k další stanici. Na tBike od chrámu jsme popojeli tak 5 km až do parku, ale nebyl hezký, a tak jsme se vydali k moři. Kde měla být nějaká pevnost. A moře samozřejmě.

Za pevnost se platilo, a to se mi nechtělo. Radši jsem vynaložil peníze za kávu a pivo v 7-11 opodál s plánem, dát si pivo na pláži. Ta byla až na ostrůvku za mostem, který jsme museli přejít. Trochu umělý s černým pískem a zástupy Asiatů, z nichž ani jeden nevlezl do vody. Teda nakonec se jich pár odhodlalo, ale na to že mají moře, ho využívají prachbídně.

![image](5_4.jpg)

Byli jsme tam až do západu slunce. Filipovi se zpátky nechtělo pěšky, a tak chtěl stopovat. Mě to přišlo zbytečné, neb pro stopování nebyl jiný důvod než jeho lenost.

Stejně nikoho nechytil, a tak jsme šli pro tBike. Po setmění mě to bavilo snad ještě víc. Chybělo mi dobré kolo.

Filip chtěl na nightmarket, což já rozhodně vůbec, a tak jsme se rozdělili. V 7-11 jsem si koupil Tycos Noodles a po dojedení nastoupil na bus.

Na farmě jsem potkal dva nové obyvatele. Američana Ryana a jeho snoubenku Bee. Dali jsme se do řeči, a ukázalo se, že také jedou proti směru hodinových ručiček. Nabídl mi odvoz do Kentingu a já s chutí souhlasil. Ještě chvíli jsme se bavili, ale Bee byla unavená, takže se odebrali spát. Filip se zjevil krátce na to, ale i já už jsem byl ve spací náladě, kvůli čemuž jsem se odebral do stanu.
V noci se ještě objevil TC s tím, že se na nás valí déšť, a tak s Filipem nahodili celtu na stan. 

### 6.4. Pátek - S Ryanem

Nakonec nepršelo. V tlustém spacáku jsem se zpotil, a tak jsem vyrazil do sprchy. Po sprše jsem potkal Ryana. Ptal se zrovna Moniky, kudy na trh, kam se poté se svou Thajskou snoubenkou Bee odebral. Já jsem se s Monikou dal do řeči o hudbě, protože z reproduktoru pouštěla docela zajímavou Indie hudbu.

![image](6_2.jpg)

Takže jsem si jí přidal na facebooku a naposílala mi linky na asi čtyři její oblíbené kapely.

Když se Ryan vrátil, šli jsme plít hrášek. Že je to hrášek jsem se dozvěděl až ke konci. Pleli jsme všichni. Monika, Filip, Ryan, Bee a já. Ryana napadlo, že vyfotí snímek ze vzduchu svým dronem, kterého do té doby nikdy nepoužil, protože vždy se mu buď vybylo ovládání, kamera nebo dron. Nebylo tomu jinak ani tento den. A tak farma, snímky z drona mít nebude. 
Monika nám dala ochutnat místní révu a Taiwanský koláč. Obojí bylo výborné. A Filip, který byl nachlazený, dostal sušený drcený zázvor. Který je jedním z nejsilnějších vyháněčů rýmy, jaký jsem kdy pozřel.

![image](6_1.jpg)

Nicméně táhlo na dvanáctou a my jsme naskákali k Ryanovi do auta a vyrazili směr Kenting. Cestou jsme si povídali o jeho cestování za mlada. Jak vybral úspory na byt a dva roky objížděl svět. Zprvu luxusně a poté lowcost. Vlastně si myslím, že nás nabral proto, aby si měl s kým povídat, protože Bee měla tendenci v autě usínat.

Tak po hodině a půl jsme dorazili na nejjižnější bod Taiwanu. Trochu turistická mrdka. Ale to byl celý Kenting. Ryan chtěl k Majáku, ale tam se jít nedalo. Dalo se jít pouze na vyhlídku. Pěšky po chodníku plném turistů asi tak půl kilometru. Na konci bylo zábradlí, u kterého se lidi fotili. Výhled žádná bomba, ale ani žádná extrémní nuda.

![image](6_3.jpg)

V Kentingu ale byly astronomické ceny za ubytování a taky jsme nasedli do auta a vydali se do Taitungu. Skrz hory. Kde pršelo. A všude byly zatáčky.

No prostě mi z toho bylo nemálo na blití. Nicméně plán byl rozbít stan před západem slunce. Což se stejně nemohlo stihnout. Navíc kolem moře nebylo žádné hezké místo. A tak když jsme přijeli do Taitungu, byla tma. Možná proto jsme zabloudili a objížděli místní letiště téměř po ranveji. 
Bee našla na mobilu hostel a Ryan dořídil někam do centra. Tam jsme se dočasně rozdělili. Já s Filipem šli hledat něco, kdy bychom složili hlavu. Ryan a Bee se šli ubytovat a najíst na night market.

Bloudili jsme chvíli v okolí kerfuru. Dokonce jsem otevřel jedny dveře, o kterých jsem si myslel, že by mohly vést do nějakého ubytování. Ale někdo tam bydlel. Mladý pár. Zrovna šli domů, ale poradili nám kudy k Backpacker hostelu. Dokonce nás kus cesty doprovodili. Ale měli plno. Dokonce prý telefonovali do okolních hostelů a ty měly plno jakbysmet.

Filip se myšlenky hostelu nevzdával, ale já jsem se sžil s myšlenkou přespat v parku, pláži nebo někde na lavičce. Vlastně jsem se na to těšil.

A tak jsem s ním ještě chvíli chodil, ale jen abych protáhl nohy a viděl okolí.

Nakonec jsme se vrátili k autu, kde nám Ryan nabídl, že můžeme přespat v něm. To mě nelákalo. Vzal jsem svoje věci a vyrazil.

Filip také. Společně jsme ještě dali večeři, ale po jídle jsme se rozdělili.

Já vyrazil k moři, a kam vyrazil on, to netuším. Poté jsem se dozvěděl, že do mekáče.

Noční cesta k moři nebyla nikterak krásná. Černí psi ji křižovali a štěkali na mě. Jestli něco na Taiwanu nesnáším, jsou to psi. A to i přes to, že je zrovna jejich rok.

Nakonec jsem k moři nedošel. Zahlédl jsem na mapě chrám, vzpomněl si, že někdo říkal, že lze přespat uvnitř a vydal se k němu.

Dostat se do něj nešlo. Ale měl přístřeší a pod ním lavičku. Na té jsem si rozestlal a uložil se ke spánku.

![image](6_4.jpg)

V noci mě několikrát vzbudili komáři, a tak jsem se pod deku nasoukal celý i s hlavou. 

### 7.4. Sobota - Pěšky

Vzbudil mě zvuk otevírajících se kovových vrat chrámu. Místní Asiat, zřejmě zaměstnanec místní církve mi věnoval pár nepříliš vřelých pohledů, ale když jsem se ho zeptal, zda mu tam vadím, pouze mi řekl, že je busy a nechal mě být.

Spát už se mi nechtělo a měl jsem před sebou nový den. Sbalil jsem krosnu a vyrazil na snídani a plánovat.

Do 7-11 jak jinak. Mají sezení, zásuvku, horkou vodu, koupelnu a internety. Vyřešil jsem tedy hygienu, horkou vodou jsem zalil své vločky a na mobilu prostudoval mapu. Podle ní a podle Googlu jsem důkladně nakreslil stopovací cedule. U 花蓮 jsem naneštěstí použil zjednodušenou čínštinu, což mě stálo čas, fixu a papír. Psala mi Míša, zřejmě zrovna lila v Praze s nějakými dvěma Finy, a měla potřebu mě o tom zpravit, ale nějak jsem na ní neměl čas, protože jsem zrovna vyrážel na pěší výlet.

![image](7_1.jpg)

Po asi půlkilometrovém pochodu jsem dorazil na konec města a vydal se na snad kilometrový most přes zrovna vyschlou zátoku. Po levé ruce bylo velké Croquetové hřiště, plné ranních ptáčat, bouchajících kladivy do míčů. Zvláštní pohled.

S úsměvy na tvářích mě zdravili protijedoucí lidé na skútrech, kolech ba dokonce i z aut a autobusů mi lidé mávali. Krosna a ukulele na zádech, úsměv na rtech a chůze pěšky, z toho tu lidé jsou paf. A mě to naplnilo obrovskou energií. 
A tak jsem šel. A šel. A pak jsem šel ještě dál. Došel jsem k altánu, kde byla natažený hamak, v něm evidentně někdo přespával, a ten někdo měl s sebou kytaru. Napadlo mě, že jsem narazil na Jardu, ale kolo poblíž mě přesvědčilo o opaku. Nicméně, jsem se vydal k moři po přilehlých schůdcích.

Pláž nebyla na koupání, ale na natáčení zpomaleného vlnobití byla jak dělaná. Zdržel jsem se asi půl hodiny a poté pokračoval na sever do malé vesničky, kde ale kromě rybářského přístavu nebylo nic vidění, a tak jsem pouze prošel skrz.

![image](7_2.jpg)

Pokračoval jsem několik kilometrů, když se po mé pravici zjevila kopa Asiatů fotících si moře z upravené vyhlídky. Teda, spíš fotili sebe, ale na to už si zvykám. Takže jsem si vyfotil panorama, a dokonce jedno selfie. Tahle země má na mě špatný vliv, ale odůvodnil jsem to tím, že doma budou mít radost, když uvidí, jak vypadám.

Pár kilometrů severněji, jsem došel na pláž, kterou jsem předtím zahlédl v Google mapách. Byla písečná, ale zanesená velkým množstvím větví.

![image](7_3.jpg)

Stál u ní hotel, který vypadal velice nově a zároveň opuštěně, jako kdyby došly peníze zrovna před dokončením.

Rychle jsem se převlékl do plavek a vrhl se do vln. Nebyly to malé vlny, a proto možná žádný z Asiatů chodících po pláži do moře nevkročil. Ani moc teplé nebylo, ale čisté ano.

Když jsem měl dost cachtání se ve vodě, vrátil jsem se, připravil si vločky a sledoval tři kluky hrát baseball s větví místo pálky. Párkrát míček dolétl až ke mně, a tak jsem jim ho hodil zpátky. Anglicky ale neuměli ani slovo.

Hora, která byla předtím v dáli, se mi přibližovala. A tak jsem sešel z pobřeží a dal se západně. Vyšplhal jsem tak 500 metrů převýšení, když se na cestě z ničeho nic zjevila partička ne příliš vlídných psů sahajících mi po pas.

![image](7_4.jpg)

Sotva jsem se jim přiblížil, chytil je rapl. A tak jsem tuto cestu zavrhl. Vrátil jsem se na křižovatku zpátky a vydal se jinou cestou. Nevedla až na vrchol, ale výhled stál za to. Ostatně s mojí těžkou krosnou už se mi nechtělo výš.

Stejnou cestou jsem se dal dolů a potkal Ira na skútru. Prý si ho půjčil ve vesnici sotva 5 minut jízdy odtud za 200. A žádný řidičák neměl. Ani helmu navíc. Proto jsem ho zdvořile odmítl, když mi nabídl odvoz na cestě zpátky. Pod horou jsem se rozhodl stopovat do oné vesnice. Protože pěšky by to byla další půlhodina a cesta vypadal hitchhiking friendly.

Po pár minutkách mi zastavila rodinka, a když jsem jim vysvětlil, že chci jen k 7-11 5 minutek odtud, otočili směr a hodili mě tam.

V místním podniku jsem se rozhodl objednat si oběd čínsky. Co jiného mi zbývalo. Neměli menu a anglicky tam nikdo nemluvil. Ale úspěšně jsem si objednal tofu, rýži, bambus a cibulku. Asi za 50, takže paráda.

Ve FamilyMartu jsem dobil telefon a připravil ceduli 花蓮. Na poprvé se mi to nepodařilo, neb jsem napsal znak ve zjednodušené čínštině. Tolik práce přišlo nazmar. Ale druhá byla úspěšnější, neboť zastavila druhou rodinku jedoucí až do 台中. Mamka jedné ze dvou malých holčiček se se mnou nadšeně bavila i přesto, že z ní vypadlo, že nikdy nemluvila s cizincem anglicky.

Několikrát jsme zastavili na výhled do okolí. Dostal jsem čaj a housku. A dovezli mě na nádraží v 花蓮
Tam jsem chvíli váhal, zda jít spát do altánu, ale byl jsem v pokušení jít do hostelu. Sprcha a měkká matrace byly opravdu lákavé. Booking tvrdil 240 za noc, a tak jsem neodolal a skončil v Colorful Taiwan hostel. Sprcha měla sice příšernou hubici, ale i tak to byl ohromně příjemný zážitek. Ještě jsem přepral trika a pak zalehl do postele a usnul. 

### 8.4. Neděle - oBike

Nějak se mi nic nechtělo, postel dělá svoje. Ale venku krásně, takže jsem se vyhrabal ven. Dal ranní sprchu, seběhl dolů na recepci, kde stejně nikdo nebyl a vyrazil se ven najíst.

![image](8_1.jpg)

Šel jsem kolem několika snídaňových podniků, ale žádný mě nezaujal. Dále na hlavní ulici byly dvě fronty. Jedna vlevo druhá vpravo.

U té vpravo pekli zvláštní pečivo, které jsem prostě musel vyzkoušet. Jedno plněné zvláštní zelenou drtí, která trochu připomínala špenát ale ne úplně. Druhá se seznamem. K tomu sójové mléko.

Docela nedaleko za 花蓮se tyčily tak kilometrové hory, na které jsem si brousil zuby.

Vrátil jsem se na recepci, kde se mezitím zjevil kluk z Nizozemí. Informoval mě o tom, že nikdo, kdo by prodlužoval Booking tam není. A tak jsem se chvíli snažení kontaktovat kohokoliv prostě sbalil a vyrazil ven. Napsal jsem Filipovi, který se mezitím zřejmě probral ve svém hostelu, zda do hor nepůjdeme oba. Tvářil se kladně tak jsem vyrazil za ním.

V jeho hostelu jsem si zahrál na kytaru, uvařil kávu a toasty s marmeládou. To všechno dřív, než se stihl vyhrabat z pokoje.

Pak koukal asi půlhodinu do mobilu a rozhodl se, že na mě sere, a že půjde za Danem Kalim a Terkou. Naštvalo mě to, ale říkal jsem si, proč je nepozdravit a šel jsem s ním na nádraží.

Ještě tam nebyli a já jsem zahlédl oBike. Ideální dopravní prostředek do 花蓮. Nainstaloval jsem aplikaci a vydal se vyzkoumat, jak oBike odemknout.

Nešlo to. Dodržel jsem návod, ale nic se nestalo, načež se zjevili dva Asiati a kolo odemkli. Popsali mi, jak to udělali, a postup se v ničem nelišil od mého.

Možná mi nebylo shůry dáno. Ostatní se mezitím zjevili s tím, že mají hlad, ale vlak vyjíždí za pár minut. A tak jsme se rychle otočili v 7-11 pro studené nudle, Dan mi předal karimatku a poté mi všichni zmizeli ve víru lidí na nádraží.

Druhý pokus o odemknutí oBike byl úspěšnější. Po chvíli načítání v telefonu, kolo zapípalo a odemklo se. Škoda jen, že mnou odemknutý kus stál docela za hovno. Zřejmě strhané zoubky v převodníku či co. Každopádně šlapačka vynechávala. I tak jsem měl radost, že sedím na kole a urazil jsem na něm snad 3 kilometry, než jsem se rozhodl najít jiný.

U 7-11 někde dále ve městě jsem doplnil peníze do aplikace z Taiwanské karty, a vyměnil oBike. Tentokrát zabíral podstatně lépe. Ale i tak je to kolo k ničemu. Single speed na babičkovském rámu.

![image](8_2.jpg)

Ale došlapal jsem až k jezeru 鯉魚. Což bylo tak 15 km. Myslím, že to byl první oBike tak daleko z centra. U jezera, které až nepříjemně připomínalo hostivařskou přehradu, jsem si dopřál misku ovesné kaše, neb nic jiného jsem sebou neměl. Chvíli posedával na břehu a v momentu, kdy už jsem si říkal, že je na čase se přesunout, mně oslovila holohlavá Asiatka. Anglicky. Sice trochu lámaně, ale se zápalem. Zaujalo mi moje ukulele. Prý její neteř hraje taky. Ona že prý učí jógu v 台北, a proto se naučila anglicky.

![image](8_3.jpg)

Zenová osoba to byla. Doporučila mi vegetariánské jídlo o kus dál a společně jsme tam za rozhovoru došli. Rozhodl jsem se jí naučit pár akordů na ukulele, a protože od toho momentu jsme prý přátelé v celém vesmíru, zaplatila za mě oběd.

Pak už musela jít na autobus a po tom co jsem dojedl, jsem se vrátil ke svému oBiku. Nikdo mi s ním naštěstí neodjel.

Podle mapy to vypadalo, že můžu odjet druhou stranou, a tak jsem taky učinil. Parádní odměna za vystoupaný kopec minulou jízdou. Výhledy „top šiját“, rychlostní rekord oBike nepochybně pokořen, a dokonce jsem si stihl vyfotit selfíčko. Což já normálně nedělám.

Ale začalo se stmívat. Dole pod kopcem na mě čekala asi sedmikilometrová rovinka s ničím k vidění. Zasedl jsem tedy do FamilyMartu, nechal nahrát fotky na Google a poslal je mámě, našel si cestu na nádraží a vydal se na vlak.

Ten mě dovezl zpátky na nádraží v 花蓮. Za 18 TWD.

Plán zněl vydat se k Altánu, ve kterém kluci přespávali. Měl jsem v mapě pin, a tak jsem nasadil sluchátka a vyrazil co nejpřímější cestou. Nejpřímější byla, ale ne nejpříjemnější. Slunce už naprosto zapadlo a šel jsem oblastí bez světel a s ostnatými dráty, neb v místní oblasti sídlí armáda a já jsem se náhodou octl ve výcvikovém středisku.

Ale šlo projít bez potíží.

V parčíku bylo altánů požehnaně. Ale ani jeden nevypadal bůhví jak přívětivě. Došel jsem až k moři, kde park vypadal více camping friendly. Ale bylo ještě brzy složit hlavu, a proto jsem se vydal na zdejší night market. Naproti tvrzení, že už nikdy na night market nevkročím.

![image](8_4.jpg)

Byl o něco vzdušnější než v 台中, což hodně pomohlo. Dokonce na něm byl bílý busker s dredy a zpíval čínsky. Snad největší bizár, co jsem zahlédl.

Dal jsem si nudle s tofu, podobně jako u Lama, ale tady byly drahé jako blázen. Aspoň že toho byla kopa.

Potřeboval jsem si nabít telefon, neboť následující den k tomu nebude příležitost, a proto jsem hledal FamilyMart či 7-11. Ani jeden z nich neměl zásuvky, a tak jsem skončil v mekáči.

S dostatečnými procenty jsem se vydal zpět směr altánový park, kde jsem si rozbalil karimatku na lavičce s výhledem na moře, vytáhl deku a dal se ke spaní.

### 9.4. Pondělí - Zrušenou silnicí

V noci mě vzbudila zima. Natáhl jsem si dlouhé kalhoty a snažil se znova usnout. Povedlo se to tak napůl. A nedlouho na to mě vzbudil nějaký běžec, jenž zazvonil na zvon kousek ode mě.

Ale už bylo slunce a město, které den předtím působilo tak nehostinně se vybarvilo krásnou zelení a výhled na moře do mě vlil novou energii.

Vydal jsem se proti proudu vody na snídani. Přešel po červeném mostě a procházel kolem typických Taiwanských garážových prodejen, z nichž ale žádná nebyla snídárna. Trvalo to dlouho, ale nakonec jsem na rohu dvou ulic nalezl v podloubí převozný podnik, který vedla energická paní v černých brýlích, která neuměla ani slovo anglicky. Ukázáním prstem, jsem si objednal toast s vajíčkovou plackou a k tomu mi kluk natočil studený 奶茶. Dohromady to stálo 35, což mě příjemně potěšilo.

![image](9_1.jpg)

Kvůli dobití telefonu a plánování trasy jsem se usadil v 7-11, kde seděla paní s evidentní psychickou poruchou, neb snad půlhodiny vydávala opakující se syčivý zvuk.

Napsal jsem Jardovi, zda plánuje ono Taroko a domluvili jsme se, že popojedeme vlakem a odtud se dáme pěšky, na útesu podél pobřeží.

Našel jsem oBike, a dorazil na nádraží, ale Jarda mě opomněl informovat, že dorazí až za hodinu, takže jsem se vydal hledat nějaký brunch. Dlouho nic, ale pak jsem narazil na místo, kde měli kávu se smetanou v porcelánovém hrníčku a něco jako omeletu s velmi zvláštní sójovoku.

Káva mě opravdu potěšila. A při cestě zpátky jsem se cítil, pozitivně naladěn. Jarda dorazil s couchsurferem a pouze s lehkou taškou, protože krosnu nechal u Zoe.

Vlakem jsme přejeli do stanice uprostřed ničeho. Vystoupili jsme jediní a po silnici se vydali severně. Auta nás ohrožovaly, a tak jsme sešli na první možné odbočce. A hned na krásnou pláž. S oblázky a tmavým hrubým pískem. Moře krásně modré a sluncem nasvícené tak, že nešlo nevyfotit.

![image](9_2.jpg)

Nahodil jsem plavky a skočil do moře i přes vlny, které Jardu trochu odrazovaly. Nakonec šel stejně taky.

Po pláži jsme se vydali najít stezku, o které jsme četli na internetu. Silnice mezitím utekla do výšin, ale v křoví jsme zahlédli zábradlí a za ním Asiaty. Shody k němu sice byly rozpadlé, ale s trochou snahy se dalo vydrápat nahoru, kde na nás koukali z poza cedule, dále vstup zakázán.

Po schodech jsme došli až k silnici, po které jsme ale jít nechtěli, a tak jsme se vydali starou zavřenou silnicí, na které se po leta shromažďovaly napadané kameny a která zarůstala neprostupnou vegetací. Výhled byl taky k nezaplacení. Po chvíli jsme se dostali k starému tunelu. Moc se mi do něj nechtělo. Asi vzpomínka na mladá léta strávená před HalfLifem.

![image](9_3.jpg)

Ale žádné problémy v tunelu nebyly. A nakonec jsme vylezli na opačném konci oficiálního hiku. Tam bylo několik Taiwanců, přicházejících z nedalekého parkoviště.

Po pár fotkách jsme se vydali oficiální cestou, jenže... Našli jsme odbočku z kopce dolů, a to bychom nebyli Češi, abychom ji nevyužili.

Vedla ke kolejím a poté na pláž. A jakou pláž. Kamínkovou, rozlehlou a jen pro nás. Nalevo jeskyně napravo skála před námi modré moře a za námi hory mizící v mracích.

Krosna na zádech se pronese, a tak jsem si rozhodl ulehčit tím, že jsem si připravil mé tradiční výletové vločky. Jarda při tom točil a fotil okolí a já se po snězení svačiny vydal na prozkoumání jeskyně.

![image](9_4.jpg)

Nešlo do ní jít, respektive, zpátky by nešlo jít. A tak jsem pouze nahlížel z přilehlé skály.

Blížil se ale soumrak a já měl naplánováno vyrazit do 台北. A taky jsme vyrazili po cestě zpátky nahoru, kde bylo parkoviště mezi dvěma tunely. Na stop to bylo docela příhodné místo. Alespoň mým směrem, ale opačně taky v pohodě.

![image](9_5.jpg)

Chytil jsem cápka dřív, než se Jarda vrátil ze záchodu. Univerzitního profesora, co každý týden jezdí z 花蓮 do 台中 a zase zpátky. Prý to tak dělá spousta lidí. Bavili jsme se o spoustě věcí, energetické situaci taiwanu, silnicích, které vedou horami a mě nedělají dobře na žaludek, o vzdělání, studiu v zahraničí a podobně. Dovezl mně až na modré metro v 台北. Řídil dobře až na jeden moment, kdy jsme se záhadně objevili v koridoru v protisměru. To mě trochu popadl infarkt. Ale nic se nestalo.

Napsal jsem 吳綺玟, že jedu za ní a ona mi popsala cestu a vyzvedla mě na stanici metra.

Byla to stanice, kde jsme na MRT nastoupili úplně poprvé, co jsme vyli v 台北. Tahle země je tak malá.

Hodil jsem si bágl k ní do bytu a ona mě na motorce vzala na vyhlídku na 台北. Tam jsme se bavili o tom, co chce dělat, že nechce zůstávat na Taiwanu a že cizina jí láká. Když už nám byla zima a měli jsme hlad, vyrazili jsme zpátky a dali si jídlo v podniku nedaleko jejího bytu.

![image](9_6.jpg)

Večer už se nám nic moc nechtělo dělat, a tak jsme pouze koukali na film a pak už jsme šli spát. Ustlala mi na matraci v obýváku, kde jsem po předchozí noci usnul jak zabitý.

### 10.4. Úterý - V Zoo 

Vstal jsem kolem osmé. 吳綺玟 už byla vzhůru. Po chvilce se k nám připojila její černovlasá spolubydlící a všichni jsme vyrazili ven na snídani. Cestou jsme toho moc nenamluvili. Holky spolu mluvili čínsky. Snídárna byla budova s tím kresleným cápkem, o které už jsem několikrát přemýšlel, co je zač.

Dal jsem si meníčko omeletu, rýžovou kostku, nuggety a k tomu ledový 奶茶. Mezitím jsem se snažil vydolovat ze spolubydlící aspoň trochu informací. Dozvěděl jsem se, že studuje mezinárodní vztahy a kdysi hrála na kytaru. Po snídani jsme se vrátili do bytu, kde jsem vytáhl ukulele a snažil jsem se naučit spolubydlící několik akordů. Docela jí to šlo.

Nebyl ale důvod zdržovat se v bytě, a tak jsem se s 吳綺玟 vydal na MRT. Oranžovou, Modrou a potom Hnědou nadzemní linkou dostali až do Zoo. Byla přímo u metra a dala se zaplatit EasyKartou. Za 30 docela kauf. V zoo jsme se vydali rovnou k pandám. Měli hezký venkovní výběh, ale stejně byly radši vevnitř v betonové kleci.

![image](10_1.jpg)

Pak jsme se vydali pomalu do kopce a prohlíželi si ostatní zvířata. Vyhnuli jsme se pavilonu plazů, protože 吳綺玟 nemá hady ráda.

Nikdy předtím ale nebyla v pavilonu ptáků a evidentně se jí tam docela líbilo. Ale stejně působila nějak napjatě. Na cestě dolů jsem pochopil proč. Přišla jí na mobil zpráva, že testy na sestřičku prošla úspěšně. Obavy se jí z obličeje vytratily, a když jsme zpátky jeli metrem, úsměv jí slušel. V rámci prvotních oslav jsme nakoupili koblihy a jedli je cestou.

Otočil jsem se ještě u ní v bytě pro krosnu, ale už bylo na čase vyrazit na stop plác, abych stihl někoho chytit za světla.

Červenou linkou jsem se vydal severně k nájezdu, ale čučel jsem do telefonu a vystoupil o jednu stanici dřív. Když jsem se konečně dostal na správnou stanici, chytil mě hlad, a tak jsem si pořídil bílý knedlík plněný zelím.

Nastoupil jsem na uBike a vydal se ke stanici, kde jsme parkovali minule. Nestálo mě to nic, což mně potěšilo.

Chtěl jsem trochu vylepšit svou 新竹 ceduli, protože není napsaná zrovna nejlépe, ale akorát by mi ujížděly příležitosti dostat se na kolej. A tak jsem s cedulí stál asi 12 minut, odmítnul asi 15 taxíků, a nakonec na mě volal cápek ze starého, tmavě zeleného BMW, které vonělo kávou, neb jeho business spočíval v prodeji kávových zrn do prodejny v 台北.

Povídali jsme si o tom, jak má rád svou práci, nemá rád Čínu, ale Japonsko ho fascinuje. O tom, že děti si pořídil velmi pozdě a o tom, že objel Taiwan na motorce za jeden den. Zastavili jsme se kousek za naší Univerzitou pro betel.

Když jsem se dostal zpátky na kolej, napsal jsem 吳綺玟, že jsem dorazil v pořádku a nechal se Markem poučit o tom, jak je super dělat cibulku v troubě.

S Danem, Kalim, Thomasem a Markem, jsme se vydali na hlavní ulici do knedlíčkárny, na knedlíčky plněné polévkou. Byly dobré, ale nestačily. A tak jsme se zastavili ještě ve všeMartu pro toustový chleba.

Na kolej i už jsem toho moc nenadělal, protože na mě šla únava. Jen jsem třídil fotky, posílal je do sdíleného alba a omylem vytočil mamku, která mi zavolala zpátky, takže jsem si s ní povídal asi tři čtvrtě hodiny a pak šel spát.

### 11.4. Středa - Zpátky na CHU

Jsem úplně grogy! To mi proběhlo hlavou ráno, dopoledne i večer. Ani ranní ledová sprcha nepomohla. Tělo si pravděpodobně uvědomilo, že výlet je za námi, a tak může vypnout. Energie z ranních vloček mě alespoň částečně postavila na nohy, takže jsem se mohl vrhnout na praní prádla. A že ho bylo. Vyprázdnění krosny zaplnilo celou pračku. Prádlo jsem pak odnesl do odstředivky ve třetím patře a poté ho věšel na ramínka a hákem na kovové šprušle.

Poté jsme se odebrali na relativně brzký oběd v menze. Tam jsme diskutovali naše zážitky s Markem a Ondrou. Po obědě jsme si v pekařství nakoupili hvězdičky. Pomalu ale jistě na nich začínáme být závislí.

Přišli jsme trochu pozdě a dveře byly zavřené. Ale za nimi evidentně nikdo nemluvil. Vyšli jsme tedy schody a v přednáškové místnosti byla nějaká jiná přednáška. Zmatení jsme tedy koukali kolem a všimli jsme si několika zmatených Asiatů. Pak se objevil náš přednášející a byl taky zmatený. 
Nakonec ale otevřel spodní dveře a ty vedly do správné přednáškové místnosti, která už byla poloplná. Záhada, která neodpovídala fyzických rozměrů, lze vysvětlit pouze kvantovou povahou místnost, kdy jeden prostor obývají dvě různé přednášky. 
Únava se díky klimatizovanému prostoru ještě značně prohloubila a po minulém zážitku z hudebky, jsme s Jardou dospěli k názoru, že není třeba na ní chodit.

Na koleji jsem tedy ořezal fotky z lekce číslo dvě a vydal se do tiskárny změnit data ve fyzickou podobu učebnice.

Poté se objevili kluci s tím, že by si to vytiskli taky a zabavili mi klíče s flashkou. Více než dva dny jsem potom své klíče neviděl.

Erik nám nechtěl věřit, že jsme obstopovali celý Taiwan dokola. Jeho „really?“ slyším jasně až do teď.

Ani večer po čínštině jsem toho moc nenadělal. Bylo potřeba jít brzo spát. 


### 12.4. Čtvrtek - Do 新竹, zpátky a na večeři s holkami

Vstal jsem brzo, abych stihnul dojet do města a zpátky. Podle aplikace jsem vyrazil na autobus, ale zahlédl jsem ho, jen jak mizí v bráně. Půlhodina navíc mi tedy otevřela možnost dát si snídani v hlavní ulici.

Zašel jsem na toast do burgerárny a dal si k tomu teplý 奶茶.

Z nádraží už jsem autobus stihl. Jeli jsme pouze asi tři lidi, a od BigCity už jsem jel sám. Vystoupil jsem v parčíku u uBike a pěšky jsem vyrazil směrem k nádraží.

Když jsem dorazil k bazaru, spatřil jsem jen hromádku věcí naskládaných před zavřenými garážovými vraty. Po chvíli hledání, mě ale uklidnila cedule s nápisem, že otevírají v jedenáct. Měl jsem tedy něco přes půl hodiny, a tak jsem vyrazil do RTmartu. Jinudy než obvykle. Prošel jsem pod kolejemi, podle Google map. Neušetřilo mi to bůhví, kolik času, ale byla to příjemná změna.

V obchodě jsem tradičně strávil snad hodinu. Jarda mi napsal, že mu mám přivézt toustový chleba. Taky jsem těžce dedukoval, co jsou v čínštině bílkoviny.

K obědu jsem nakoupil RTrizoto a v jídelním prostoru obchodu ho svými hůlkami snědl. Zpátky do bazaru jsem šel deštěm. Tekoucí vodu jsem musel zaznamenat ve zpomalených záběrech svého nového telefonu, díky čemuž se desetiminutová cesta natáhla skoro na hodinu. Ale bavil jsem se fest.

Bazar už byl otevřený, a proto jsem zasedl ke krabici s adaptéry a jeden po druhém prohlížel, zda napětí a tvar zástrčky odpovídají mému rozbitému adaptéru od holicího strojku. Našel jsem několik podobných a vybral ten, co se lišil asi jen o volt a půl. Ještě jsem si vybral modrý hrneček na kávu, které jsem předtím nakoupil v RTmartu a vyrazil k BigCity na autobus. Zapomněl jsem deštník, a tak mi, i přes překotný úprk, ujel i autobus zpátky. 
Čekal jsem snad ¾ hodiny na slunci, než přijel další. A tak jsem se zpátky na koleji jen otočil a společně jsme vyrazili na Introduction to world music. Téma byla černošská hudba. Moc jsem nebyl duchem přítomný, takže před testem se budu muset věnovat studiu.

Dan tentokrát na čínštinu přišel, a tak jsme první polovinu opakovali látku z minula.

Na večeři jsme se šli s Jannie, Emily, Sunny a Alvinem. Na místo, do konceptu vyber si nudle. Ale zvyklý na ceny od Lama jsem byl těžce zklamán cenou 80 TWD. A ještě k tomu jim to trvalo snad půl hodiny. Když konečně navařili naše jídla, vydali jsme se sednout si do krčku. Slovu 一點點 zřejmě nerozuměli, jelikož jsem málem shořel. 
Marek do holek valil nějaký svoje moudra, z čehož byli všichni ostatní těžce nešťastní. Holky to taky moc nebavilo a odebrali se spát relativně brzy.

Víc už jsme toho nepodnikli a šli spát. 


### 13.4. Pátek - Sedm týdnu školy za námi

Vůbec se mi nechtělo vstávat, natož číst nějaké články pro Jeffa. Ale nebyly tak dlouhé, takže jsem je stihl přičíst, dát si vločky s banánem, a dokonce se osprchovat. Stejně je nikdo na hodině nečetl, takže to bylo zbytečné. Nicméně do new&interesting jsem měl dost co poreferovat, neb mé prázdniny byly více než desetidenní.

Holky tentokrát přišly snad deset minut po začátku, což byl rekord, díky tomu jsme se do skupin mohli rozdělit poměrně brzo. Od Moniky jsem se dozvěděl, že se chce naučit hrát na kytaru, což mě zaujalo mnohem více než článek o klukovi, co plánoval útok ve škole. Domluvili jsme se, že v úterý se sejdeme v kytarovém klubu.

Po angličtině jsme se odebrali do střižny. Jarda měl trial premiéry a bylo na něm vidět, že ho stříhání baví. Já pro to nějak nemohl najít nadšení, a tak jsem posedával tiše v koutku a jen občas přispěl do diskuze.

Na obědě jsme potkali pana Wolfa. V řadě u bufetu. Vyptával se nás na to, jak se daří, ale pak si k nám nešel sednout. Možná proto, že ho nikdo vlastně nepozval.

Na barvách jsme měli docela neobvyklé téma. Měli jsme kreslit inverzní obraz. Vlastně negativ. Prý jsme měli být venku, ale Taiwancům se nechtělo, a tak zůstali uvnitř. Já jsem vyrazil před budovu, načerpat inspiraci.

![image](13_1.jpg)

![image](13_2.jpg)

Na Tour Guidingu jsme probírali něco ohledně náboženství a paní přišla s nápadem natočit video z chrámu. Takže asi všichni pojedeme do chrámu. Nevím, jestli náhodou nezapomněla na to, že jsme měli natočit video z našich cest na kterém pracujeme už několik dní.

V rámci šetření jsem s Jardou večeřel rýži z rýžovaru. A poté jsme se s Danem rozhodli vydat na pivko. I když já jsem pivo nechtěl, pouze jsem chtěl protáhnout nohy. Došli jsme do baru, ale kousali nás tam komáři, a tak jsme se vydali zpátky na kolej. 

### 14.4 Sobota - Dopisuji deník

Vstal jsem kolem deváté v docela dobrém rozpoložení. Cítil jsem se dokonce na běhání, což mě přimělo odebrat se na okruh. Ale bylo horko. Sakra horko. A tak jsem to po asi dvou a půl kilometru vzdal. Nicméně start dne fajn.

Filip se chystal do 台北, ale rozhodli jsme se koupit letenky do Malajsie. A tak jsme nažhavili notebooky, Air Asia webovky, a naší Taiwanskou VISA kartu. Zpáteční stála asi 4700 českých. Jarda jí koupil asi za tři a půl bez baťohu. Dozvěděl jsem se to až později a docela mě naštvalo, že za zavazadlo platím dvanáct set. To je víc, než ta krosna stála. Ale co už. Jsou to jen peníze.

Na balkoně jsem se dal do dopisování deníku. Konečně mám sepsanou velkou část prázdnin. Oběd jsem poslepoval z nakoupených surovin a docela mi chutnal. Sušené naložené tofu je fakt dobré. Snad i výživné.

Koukal jsem na seriál, trochu na čínštinu, dopisoval a polehával.

Odpoledne Dan přišel s tím, zda se nepřipojím ke společné jízdě na kole, do vedlejší vesnice. Má tam prý být krám se zeleninou. Skočili jsme teda oBike a rozpršelo se. Když déšť ustal, Dan se někam ztratil. Ale nakonec jsme se vydali dálničním nadjezdem a poté do kopce, kde jsem se jednou ztratil při běhání.

Obchod to byl, ale spíš Coop než obchod s ovocem. 

Večer jsem vyrazil zahrát si do aktivity center na klavír. Kód, který mi Ken poslal, nefungoval. Ale poslal mi nový hned, jak jsem se ho na to zeptal. Chvilku jsem měl tendenci klavír opravovat, protože mi přijde, že hraje hůř a hůř, ale rozhodl jsem se to nechat zkušenějším.

Po asi hodně hraní napsala máma, ale bylo jednodušší jí zavolat. Tím jsem strávil další půl hodiny, a když jsem se vrátil na kolej, kluci už měli film na půl dokoukaný.

Pustil jsem si tedy Supernatural a po jednom díle jsem šel spát. 

### 15.5 Neděle - Běhám a jezdím

Ráno jsem hned po snídani, při které jsem procházel mapy a streetview, vyběhl do 19 Hectares Grassland parku. Pořád neběhám tak rychle, jako bych běhal doma. Běh je tady prostě energičtěji náročnější.

Takže z naplánované desítky bylo kilometrů osm, a ještě k tomu tempo žádná sláva. Pět padesát. 
K obědu jsem si dal rýži z rýžovaru. Se zelím ze včerejška, s bílým a naloženým tofu a pár rajčátek.

Jarda posunul vaření v troubě na další level. Upekl z hub a vajec quiche. S pepřovou omáčkou a rýží bomba.

Asi do čtyř jsem dopisoval deník, z prázdnin je toho hrozně moc. A poté jsem se rozhodl na oBiku dojet k moři. Jarda chtěl se mnou, ale očekával nějaký hovor. A tak jsem jel sám.

Můj oBike ze včera byl stále odemknutý a nikdo ho nesebral. Škoda jen, že má vymletý střed. Ale je zadarmo, alespoň doufám.

K moři vedla cesta z kopce. Pochopitelně. Ale skopec byl opravdu strmý. A pak rovinka skrze zahrádkářskou oblast.

![image](15_1.jpg)

Asi po třech kilometrech jsem se dostal na cestu, kde už jsem jednou byl. 五福 Section 1. Trhal jsem tam banány tak před měsícem.

Pokračoval jsem stále rovně na západ, až se silnice změnila v rychlostní silnici. Rychlá konzultace s mapou mě přesvědčila, že jsem sice na jiné cestě, ale dobré cestě, a tak jsem pokračoval až k poslední křižovatce. Tam ale byl plot místo cesty. Což nebylo poprvé. Google mapy mě takhle vypekly už vícekrát. Chvíli jsem tam kroužil, ale pak jsem oBike zaparkoval a plot přelezl.

Pláž byla písčitá, duny z fotek tam taky byly. Ale voda byla v odlivu a za blátem. Stejně byla zima na koupání. Za to písek vznášející se ve větru, těsně nad zemí mě zaujal a točil jsem ho na mobil.

![image](15_2.jpg)

Cestou zpátky foukalo nepříjemně proti mně, takže cesta na už tak nepříliš pohodlném oBike byla ještě náročnější. Některé kopce bylo třeba vytlačit, ale dostal jsem se na kolej, těsně před soumrakem.

![image](15_3.jpg)

Zbytek dne jsem zabil sledováním seriálů, učením čínštiny s Jardou, přípravou večeře a dopisováním deníku. 

### 16.4. Pondělí - Jarda mě nakazil čínštinou

Skritter Jardu docela pohltil. Koukal do mobilu několik hodin, z čehož jsem se k němu párkrát přidal. To mě inspirovalo k tomu vrátit se k Memrise, jelikož obsahuje A course in contemporary chinese taky. A tak jsem se nakazil čínštinou. Mám dvě aplikace a popsané papíry se množí. 
Na oběd v menze jsme se dostavili snad všichni.

Odpoledne jsem zdokonaloval systém učení čínštiny. Nainstaloval jsem ještě aplikaci Hello Chinese. Kde jsou na rozdíl od Memrise celé věty. A tak jsem střídal dvě aplikace, psal na papír a moje hlava pomalu začínala bobtnat.

Protože jsem většinu dne proseděl, vydal jsem se na okruh. Trochu poprchávalo, ale teplota vyla ideální. A tak jsem se rozhodl zaběhnout desítku. Ostatně na okruhu jsem deset ještě nedal.

Prvních asi 10 koleček jsem běžel za Asiatem, který udával příjemné odpočinkové tempo. Potom odešel a já jsem maličko zrychloval, ale 23 koleček je 23 koleček a nohy byly unavené ze včerejška.

A tak jsem nakonec skončil s tempem 5:40. Ale stálo to za to.

Jak psychická, tak fyzická únava mě přepadly relativně brzo a usnul jsem snad už v jedenáct. 

### 17.4. Úterý - Kytarový klub

Na oběd jsme se vydali společně s Markem, Jardou, Filipem, Kalim a Danem. Šli jsme do burgerárny kam nás kdysi vzal Thomas. Povedlo se mi objednat burger s hasbrownem a vajíčkem. Měl jsem upřímnou radost, že jsem v hromadě čínštiny objevil burger bez masa. Už se mi to sice povedlo jednou jinde, ale tady vždycky všichni jedí maso. Ve všem.

Kluci byli hladoví a dávali si ještě rolky. 
Jarda šel zpátky do střižny, Filip se šel dívat na seriál a poté šel za Jardou. Já jsem se opět na několik hodin ztratil v čínštině. Jde to pomalu, ale baví mě to.

Když už jsem cítil, že mi hlava praskne. Sedl jsem na oBike a vyrazil k moři. Ale nedojel jsem až k vodě. Pouze podél expresky a pak cestou autobusu zpátky. Dohromady asi 17 km z toho kopec na konci do školy asi 4 km stoupání. Na oBike docela rozcvička.

Měl jsem tak hodinku na sprchu a FuXi. Kluci se mezitím vrátili ze střižny.

Za deset šest jsem s hrnkem kávu vyrazil do aktivity centra. V klubu byl pouze jeden cápek, který neuměl anglicky, ale po pár vteřinách se za dveřmi objevila Monika se svými dvěma kamarádkami. Společně jsme se rozebrali kytary. Postupně jsme se scházeli. A nakonec se objevil i učitel. Taky neuměl anglicky. Ale na kytaru ano. Chvíli něco přednášel v čínštině a předváděl různé styly.

![image](17_1.jpg)

Říkal jsem si, že do toho nedává srdce, ale pouze dril. Jenže dril je to, co mně chybí.

Přesunuli jsme se na chodbu, protože nás byla kopa. Učitel mi ukázal nějaký prstový styl, jenž jsem za boha nemohl zvládnout. Super, myslel jsem, že se tam budu nudit.

Po hodině jsme šli na BBQ. Ještě jsem se zastavil pro peněženku. Ale když jsme tam došli, měli zavřeno. A tak mě Monika vzala ke smaženkáři. Liu se ještě zastavil v 7-11 a pak už jsme společně šli na kolej.

Někdy v průběhu tohoto dne jsem si uvědomil, že se chci naučit čínsky. Až do teď to byla taková hra. Pokus o rozptýlení a sranda, ale došlo mi, že je to něco, co opravdu chci. Zvláštní pocit. Uvidíme, jak dlouho mi to zůstane. 

### 18.4. Středa - Skate a pivko před bránou

Ráno jsem se odebral do třetího patra s notebookem, papíry, tužkou, mobilem, snídaní, a kávou. Ready na opakování a učení nových čínských slov. Je zvláštní, jak rychle čas ubíhá, když se do toho člověk zažere. Tři hodiny utekly jak voda a nevím, zda jsem se naučil něco nového, ale snad ano.

![image](18_1.jpg)

Při návratu na pokoj jsem ale objevil, že jsem na chodbě zamknut a klíče i peněženka jsou na nedostupné straně dveří. Nezbývalo než vyrazit za kluky do střižny.

Zrovna vyráželi na oběd. Takže jsme společně skončili v menze. Dal jsem si 炒飯. Jarda Tycos noodles a Filip nějakou vraždu.

Po obědě jsme se jen otočili na koleji. Při cestě na Sustainable green Energy jsme se zastavili v pekárně, kde jsme nakoupili hvězdičky. Přednáška byla snad zbytečnější než minule. Spousta informací o jaderné energii mi přišla zcestných. Možná že se fakta ztratila v překladu, ale v USA opravdu nemají jen jeden reaktor.

Z SGE jsme šli rovnou do střižny a strávili tam několik hodin prací na videu z 台中.

Před čínštinou jsem stihl pouze pojíst rychle navařené nudle a nasypat si kávu do hrnku. Jen díky tomu jsem tam nezalamoval, protože jsme se neučili v podstatě nic nového. Teda pro ty, které příbuzenskými vztahy v čínštině prošel už v Čechách. Lekci 3 nakousnul až těsně před koncem.

Po čínštině jsme se asi hodinu dohadovali v sousedním pokoji kam vyrazit na večeři. Načež jsme se vydali do všeMartu pro pivko a do garážové restaurace, kde jsme onehdy večeřeli s holkami.

Po večeři jsme seděli s pivkem před školní branou a sledovali Kaliho jak blbne se skejtem. Dokonce se za námi zastavil Asiat, kterého poslední dobou potkávám snad všude.

![image](18_2.jpg)

### 19.4. Čtvrtek - Noční běh

Dopoledne jsem zabil podobně jako předchozí dva dny čínštinou, ale tentokrát jsem proložil učení jízdou na oBike. Vyjel jsem na blind, protože do mobilu jsem nechal stahovat čínský podcast. Můj orientační smysl mě ale nezklamal a navrátil jsem se zpátky na kolej, před časem oběda. Ještě jsem stihl sepsat pár radikálů, než mě Filip ve třetím patře u mého nového stolu vyzvedl na oběd v menze s kluky.

S Thomasem jsme u oběda řešili počet jazyků na Taiwanu. Pět oficiálních, dvacet rozšířených, a ještě víc malých neznámých.

Na Introduction to World Music jsme probírali, co bude v Midtermu a kdy budeme mít prezentaci. Musím říct, že většinu věcí jsem nevěděl, takže učení bude třeba.

Na čínštině mi to šlo o něco lépe. Ale Erik do mě hrozně valí. Takže jsem stejně často za kokota. Navíc jsme brali sporty. A já si sporty pamatuju stěží v češtině. Taky už mi z čínštiny trochu praská hlava, o čemž jsem vybásnil příspěvek na facebooku. Lidi pobavil, což jsem měl v plánu.

Na večeři jsme šli do stejného místa, co včera. Dal jsem si nudle s něčím, co se docela blížilo kečupu a k tomu bylo volské oko.

K večeru už jsem se v podstatě jen poflakoval, volal s mámou, což zabralo dost času a někdy po půlnoci přišel Jarda, jestli nepůjdu běhat. A tak jsme dali deset koleček na oválu.

Což vyústilo v nedostatek spánku. 

### 20.4. Pátek - Ztratil jsem ISIC a ARC (ale ještě o tom nevím)

Monika přišla na angličtinu bez svojí kamarádky. Byla podivně zamlklá ve srovnání s tím, jak veselá dokáže být mimo hodinu. Do skupiny se k nám tedy přidal klučina, který uměl anglicky na výborné hovorové úrovni, v dané třídě naprosto neslýchané. Téma dnešní hodiny byl článek o americkém hamburgeru s tarantulí na vrcholu. Od pavouků jsme se dostali k cvrčkům od cvrčků k hadům. Hadů měl kluk najedeno evidentně mnoho, nebo o jejich přípravě a konzumaci toho napovídal spoustu. Monika se nakonec přece jen osmělila a přidala pár vět do diskuze. Ale zdaleka to nebyla ta holčina, která se mnou v úterý večer pohopsávala, se smíchem od ucha k uchu, po okolí školy.

Po angličtině jsme šli kolem hlavní administrativní budovy, kde čekal Kali, abych mu přebral výhru. Slíbil mi za to pivko, což jsem nemohl odmítnout.

Barvy byly ne tak zajímavé jako minule. Měli jsme namalovat šest skupin odstínů. Beton, oceán, vlnu, trávu, mramor a kůži. Hlavní barvy měly být velké a minoritní měly být menší. Oceán se mi docela povedl, za to mramor celkem selhal. Učitelce se nejvíc líbila asi vlna.

Na Tour Guiding se mi hrozně nechtělo. Měli jsme si připravit skript na příští týden, kdy půjdeme do chrámu a budeme točit video. Moc jsem tomu nedal, ale kluci snad ještě míň.

Když jsme se vrátili na kolej, měli jsme ještě čas a žádný plán, a tak jsme s Filipem vyrazili na autobus do města s plánem nakoupit si zásoby v druhém RTmartu. Na zastávce jsme potkali Pákistánce. Jel za svým kamarádem na jinou univerzitu.

Od BigCity jsme jeli na uBiku. Za těch pár set metrů bylo deset dolarů docela dost. V obchodě Filip nakoupil víno. Dvě za 300, prý jestli jedno chci já. Ale ne, rozhodl jsem se abstinovat. Opět. Uvidíme, jak dlouho mi to vydrží tentokrát.

Ještě jsem nakoupil vodovky pro všechny, vločky pro sebe, zeleninu, nudle a tofu.

Naložení nákupem z RTmartu jsme se vydali zpátky k uBikům. 
Před BigCity jsem čekal na autobus. A na Filipa. Ten to stihl a společně jsme jeli na univerzitu. Protože na ISICu už jsem neměl peníze, vytáhl jsem EasyCard. V autobuse fungovala WiFi, a tak jsem si opakoval nějakou čínštinu. 
Večer jsme ve vedlejším pokoji koukali na film Věc. Ležel jsem v hamaku, a docela se mi líbí, asi si ho koupím. 

### 21.4. Sobota - Na kole

Ráno jsem se vzbudil a rozhodl, že dneska budu jezdit na kole. Po zběžném koukání do map a snídani, jsem se začal balit. Když tu jsem objevil, že nemám ARC a ISIC. Protože v kapse kalhot je jen EasyCard. To trochu vrazilo klín do mých plánů, neboť jsou to snad jediné dvě karty, které opravdu potřebuji. No a tak jsem je začal hledat. 
Po necelé hodině jsem došel k názoru, že na pokoji nejsou. Ba, že nejsou ani u kluků vedle. Paráda. A tak začalo sledování včerejška.

Na kole jsem se vydal k BigCity. To mi zabralo skoro hodinu. Tam mi na informacích řekli, že ISIC někoho jiného z 中華 mají, ale můj ne. Paní byla dokonce tak hodná, že zavolala na dopravní společnost, dala jim mé číslo, ale když mi volali zpátky, ozvala se čínština a já se snažil najít někoho kdo mi to přeloží. Dřív, než jsem někoho takového objevil, paní to položila. Ale pak mi došlo, že říkala několikrát za sebou 沒有. Takže nic moc.

Ve chmurném rozpoložení jsem se na kole vydal na pobřeží a bezcílně bloumal po 新竹 a Zhubenu.

Když už jsem cítil, že je třeba se otáčet zpátky, vydal jsem se podél řeky. Nakonec jsem skončil na národní univerzitě v 新竹. Kde jsem pojedl svou připravenou svačinu a poté se nechal mapami.cz navigovat až na 中華大學. Kopce cestou byly docela masakr. A když jsem přijel, kapal ze mě pot. Vytáhl jsem klíče a v radosti z toho, že pro jednou je mám, jsem na klíčence hledal klíč od pokoje.

Nebyl tam. Jako by tenhle den neměl dost překvapení. Nakonec jsem to vyřešil s Číňanem na vrátnici. Můj ISIC a ARC tam ale nebylo, jak jsem trochu doufal.

Zbytek dne jsem pral prádlo, koukal na seriál, chvíli ještě hledal a pak se dal do opakování čínštiny. 

### 22.4. Neděle - Na koleji

Den jsem začal ovesnou kaší a sepisováním zážitků z dnů minulých. Dopoledne bylo příliš velké horko na nějakou fyzickou aktivitu, a tak jsem ve třetím patře koukal do čínštiny. Moc mi to nedávalo, ale lepší než nic.

Kalimu a Danovi jsem dal vědět, ať na mě houknou, až půjdou na oběd. Tak se kolem druhé také stalo a po chvíli klábosení jsme se octli ve FamilyMartu, kde Dan vybíral. Plán zněl jít někam, kde jsme nebyli. Prošli jsme asi tak tři místa, až mě napadlo, že u KALIho jsme ještě nebyli. Seděl tam jen jeden zákazník. Jordánec, kterého jsme potkali v busu. Všechna jídla jsou prý rýže, kari (to je to tajemní kali) a nějaké maso. Já jsem si tedy dal rybu a kluci asi kuře.

Bylo to dobré. Ryba bez kostí, kari pálilo tak akorát, klidně bych si dal více. Ne tak Jordánec. Stěží snědl svojí porci. A říkal nám, že jí málo. Ale draze, vypadalo to, že je z lepších poměrů. Jeho taťka mu tady domluvil stipendium přes nějakou známost.

Po jídle jsme se zastavili ještě jednou ve FamilyMartu. Tentokrát pro zmrzlinu. Točenou, kakaovou, dobrou a docela velkou. Dan sice trucoval, neb toužil po vanilce ale i tak se oblizoval.

Se zmrzlinou jsme zamířili do kampusu. Tajemná stezka vedoucí někam za budovu FELu s nápisem pozor na hady nás přilákala a odhalila nám tajemný altán uprostřed květinami, keři a stromy zarostlé džungle. Tam jsme seděli, dokončovali naše zmrzliny a diskutovali o pravděpodobně neodvratitelné ekologické katastrofě, způsobené množství používaných plastů, plácáním vodou a nepřemýšlením o budoucnosti.

Stezka pokračovala dále za budovu, kde na kopci ležel složený sloup s fefrníkem. Pravděpodobně elektrárna. Ale uprostřed džungle to byl objev jak z dobrodružné knížky.

![image](22_1.jpg)

V dáli byla slyšet dálnice ale, skrz stromy nebyl dobrý výhled. Napadlo mě proto vylézt na střechu FELu. Tam jsme našli pavouka velkého jak ruka, ale na střechu jsme se nedostali. Ani na druhém konci budovy, kde nebyly pavouci, ale můry a vosy.

Vylezli jsme tedy na střechu hlavní budovy. Vysouvací vrátka v posledním patře už byla krapet zarezlá, ale s vynaložením trochy úsilí a příšerným zvukem, který musel alarmovat všechny v osmi patrech pod námi, se vrátka otevřela.

Výhled bomba. Zaznamenán do smartphonu. Západ slunce nasvěcujíc univerzitu, zasazenou do místní džungle, prostě bomba.

![image](22_2.jpg)

Než jsme došli na kolej, slunce už zmizelo úplně. Plán zněl jít si zaházet na koš, ale než jsem si zavázal tkaničky, kluci se vrátili s tím, že na hřištích se nesvítí. Boty už ale byly na nohou, a tak jsme s Danem šli pokořit ovál. Nasadil jsem strašné tempo. Po směru hodinových ručiček. Dokonce jsem ho dvakrát doběhl. Vydržel jsem to necelé čtyři kilometry. Příště si musím dát klidnou desítku.

Po zbytek večera jsem znaven během už jen polehával na posteli, sledujíc poslední události Big Bang Theory. 

### 23.4. Pondělí - Na pláži

Přispal jsem si. 
K brzkému obědu jsem zašel do menzy. Měli úplně jinou nabídku než obvykle. Vybral jsem dýně, něco jako zelenino-vaječné placky a zelí s rýží. Kombinace to byla tak zajímavá až ne moc dobrá, ale až na kousíček dýně jsem to spořádal. Po obědě jsem autobusem dojel až na konečnou, kde jsem místnímu Taiwanci pomocí Google translate vysvětloval, že jsem ztratil ARC a ISIC. Nakonec přišla holčina, jež uměla jakž takž anglicky. Společně jsme prošli autobusy, ale bez úspěchu. Nasedl jsem tedy na oBike a vydal se do centra. Paní na skútru si myslela, že na mě vyžebrá nějaké peníze. To se spletla.

V aMartu, kde jsem se zastavil pro repelent a okukoval boty, jsem potkal Jardu. Zrovna se vrátil z 台中. Nakupoval věci na večer a já se přidal v nakupování pivek a pečiva. Dlouho mi ta abstinence nevydržela.

Před BigCity jsem nasedl na svůj nezamčený oBike a vyrazil na kruháč, kde se nachází místní policejní stanice. Tam jsem místní informoval o mé ztrátě ISIC a ARC. Neměli ho, ale prý mi dají vědět. Autobus byl mezitím v trapu, a tak jsem se rozhodl dojet na oBike až na kolej.

První dva kilometry byla smrt. Brutální stoupák, naprosto za hranicemi možností oBike, ale poté jsem se octl na dálnici. Na dálnici... šílená země. Ale měla pruh pro skútry, takže v pohodě, zbytek cesty už byl fajn, kromě psa u brány, ale na toho už si začínám zvykat.

Rychlá sprcha, nacpání věcí do baťohu a hurá zpátky na oBike, tentokrát s Kalim, Danem a Jardou.

Jarda si vzal můj druhý odemčený oBike. Na kluky jsme ještě čekali, než si vezou kola u brány, ve všeMartu jsme nakoupili vajíčka a piva a po mně známé cestě jsme se vydali na pláž.

![image](23_1.jpg)

Cestu jsem tedy vedl já až do momentu, kdy jsme dorazili k bráně na staveniště, tam jsem přelezl a otevřel zevnitř. Na pláži bylo více vody než minule, ale blížil se odliv. Utábořili jsme se, sehnali dříví a založili oheň. Po zbytek večera jsme popíjeli pivka a gin, hráli na kytaru, bavili se a vařili.

V uhlíkách jsem opékal brambory, pečivo na bambusu a klukům jsem do jejich jídla přidal brambory, které jsem potom jedl s nimi.

![image](23_2.jpg)

Kali s Danem se před uložením ke spánku rozhodli nechat rozhořet pořádnou vatru, což mělo za následek propálení mé deky, a mě samotného. Někdy v noci se Dan rozhodl, že spát na pláži nebude a vyrazil na oBike zpátky na kolej. 

### 24.4 Úterý - Jízda v dešti

Probudil mě východ slunce, ale jaký východ slunce. Světlo pomalu vycházející za větrnou elektrárnou z jedné strany, hory z druhé, duha na třetí straně a moře naproti horám. Pode mnou písečná pláž a nad hlavou modrá obloha s býlími mráčky. Prostě idylka. Ale duha měla svoje opodstatnění. Přicházel déšť, jenž mě donutil zabalit si deku. Ale byla to jen přeháňka. Jarda se obalil igelitem a zalamoval dál. Podruhé jsem vstával v devět. Pocítil jsem potřebu si zaplavat. Voda byla přiměřeně teplá, ale špinavější než při přílivu. Pravděpodobně proto, že odliv zformoval ostrov a má část moře byla blátivá zátoka. Ale i tak lepší než jakýkoliv český rybník.

Kluci se po chvíli vzbudili a pak jsme asi hodinu a půl posedávali, dojídali batáty, uklízeli, fotili, dopíjeli, balili se, skákali z dun, bouchali do trubek a tak podobně.

![image](24_1.jpg)

Pak jsme nasedli na oBiky a vyrazili, tentokrát po cyklostezce do obchodu. Stezka vedla stupidně přes most a vytlačit oBike do čtyřiceti stupňového kopce vedle schodů, nebyla žádná slast.

![image](24_2.jpg)

Nakonec jsme zahlédli obědovnu, neb už bylo dvanáct hodin, která působila jako naše menza ve škole. Klepeta a všechno. Dal jsem si zeleninu a něco co možná byla ryba ale možná taky ne.

V 7-11 kluci koupili piva, já sójové mléko a čekali jsme, než přejde déšť. Asi tak další hodinu. Ve tři hodiny se trochu vyčasilo a my se vydali na pouť zpět. Čekání bylo zbytečné, neb déšť nás přepadl opět a tentokrát snad ještě tvrději. Zastavili jsme pod stříškou, Jarda přeskupil věci do krosny a na ní natáhl igelit. Pak jsme pokračovali zhruba 10 minut, když Kali zamířil pod další stříšku. Já už byl nažmach komplet, takže jsem nezastavoval a dorazil na kolej durch, či promáčený chcete-li.

Filip si na pokoji vysedával, sledoval Narcos a Dan se houpal v hamaku s notebookem. 
Po sprše a nudlích jsem se jal notebooku a zapsal události posledních dní. 
Už dlouho jsem nečetl žádnou knihu, jelikož má čtečka se odebrala do křemíkového nebe. S koupí nového telefonu se mi ale naskytla možnost pročítat si své Google books. A jakou jinou knihu na cestách začít než Ziburu. Tak jsem tedy zbytek dne obětoval pročítání Ziburových zápisků z cest po Turecku. 

### 25.4. Středa - Skútr a šipky

Nevstal jsem tak brzo jak jsem v hlavě plánoval. Vlastně jsem si udělal snídani a bylo dopoledne. Než přišel čas oběda, společně jsme s Filipem řešili přípravu na zítřejší midterm z World Music. Ať dělám, co dělám, druhy blues jdou mimo mě. Co mě ale potěšilo, byly mé Googlící schopnosti, neb jsem objevil niněru, anglicky Hurdy Gurdy. Samohrajku s pákou, na kterou hrál v YouTubeovém videu nějaký Čech na starém městě. 
V poledne jsme se odebrali do menzy. Předtím jsem ještě vybral peníze. Z těch jsem minimalizoval dluh s Jardou. K obědu jsem tentokrát nabral osvědčenou kukuřici, zelené natě a tomatové vejce s rýží. Kvalitka za 40.

Na přednášce z Green Energy mluvil profesor o CCS, což působilo docela zajímavě. Je třeba se na to kouknout později.

Po přednášce jsme šli rovnou do střižny. Tam jsme si prohlédli rozhovor s paní v muzeu. Rozhodli se, co je třeba namluvit a šli na kolej pro nahrávátko. Jarda zůstal ve střižně a já s Filipem jsme hledali místo, kde by nebyl vítr, ani jiné rušení. Nakonec mě napadlo jít k altánu, kde lezou hadi. Tam jsme asi hodinu řešili dialogy, než jsme se vůbec dostali k nahrávání. Obzvlášť mě namíchl moment, kdy jsem několikrát gestikuloval na procházející Asiaty, aby byli zticha. To se jim skutečně povedlo, ale jeden z nich jebnul láhví do koše tak, že zarezonoval celý altán. Na pokoji poté Filip přehodil nahrávky na flešku, kterou jsem nesl Jardovi zpátky do střižny. Nicméně na cestě tam jsem ho potkal, jak jde na pokoj se najíst, takže práce byla odložena na zítřek.

Na čínštině jsme Erika docela zahlcovali složitými dotazy. Ale byla to hodně složitá hodina. Spousta nových věcí, poznávání stupidních sportů, a hlavně formulace vět, jež byly od češtiny tak daleko, že jsme se několikrát museli v češtině radit, o co vlastně jde. 
Co mě ale vytočilo, byl Marek, který se zeptal na nějaký stupidní dotaz z výrokové logiky.

Cestou z čínštiny jsme s ním řešili, že pravidla výrokové logiky nejdou aplikovat na češtinu. Nechápal to. Absolutně se mu to nedalo vysvětlit. Mlel si donekonečna tu svou o tom, že odpověď na otázku: „Chceš jablko nebo hrušku?“ může být ano. A je to korektní odpověď.

Po večeři v oranžové restauraci, kde jsem si dal polévku a Jardu poprosil, aby mi jí ochutil, takže jsem cítil smrt na krajíčku, jsme šli se Suiem na parkoviště vyzkoušet si jízdu na skútru. Seděl jsem na tom poprvé a nerozmrdal jsem ho. To považuji za úspěch, byť jsem musel vypadat jako devadesátiletý důchodce.

![image](25_1.jpg)

Po zkoušení skútru jsme šli se Suiem na šipky. Je to sakra přeborník, a já jsem v šipkách ještě levější než v jakémkoli jiném sportu. Ale docela mě to bavilo. Večer jsme ještě jednou prolétli World Music. Jestli zítra poznám Chicago Blues, tak dokážu cokoliv. 

### 26.4. Čtvrtek - Jarda má narozeniny

A na ITWM jsme psali polo-semestrální test, ale jinak byl dnešek sakra líný den. 
Už jen sníst ranní vločky a udělat si kávu mi zabralo tak hodinu a půl. Pak Jarda pustil Alt-J a já si šel číst Ziburu. Další hodina a půl pryč. Poslední záchvěv naděje na to, že ISIC a ARC mám zašantročené v pokoji, mě donutil uklidit si stůl, postel, skříně a police. Stejně jsem nic nenašel. Už se s nimi myšlenkově loučím. 
Při mém úklidu kluci někam beze slova zmizeli. Hlučení češtiny a údery míče v chodbě mi po další půlhodině prozradily, že se vrací z basketbalového hřiště. Společně, a když píšu společně, myslím tím vyjma Marka, asi se na nás nakrknul za tu hádku po čínštině, jsme se odebrali na oběd. 
Tam jsme vedli typickou prázdnou diskusi nad talíři. O holkách, o škole, o tom že na ITWM toho moc neumíme, ale ono se to nějak podá. O tofu, mase a tajemném způsobu odhadování ceny. A ještě o dalších tisíci nezapamatovatelných tématech. Po obědě jsme nakoupili hvězdičky. Myslím, že od doby, co jsme tady, se pekařství zvýšil obrat o sto procent.

Asi tak minutu před zvoněním jsme vyrazili do budovy F otestovat naše znalosti světové hudby. Prý jsme dostali email o tom, že máme dorazit o hodinu později. Ani mě, ani kluky taková zpráva nezastihla, ale těžko se divit, když jsme se do školního emailu ještě nebyli schopni přihlásit.

Test byl přesně takový, jak paní učitelka minulý týden avizovala. Poznat deset nástrojů a napsat odkud jsou a poté poznat nějaké nahrávky.

Asi to nebude za 100 %, ale na projití to stačit musí.

Ještě jsem se za Ashley stavil, zda náhodou neviděla moje karty. Neviděla. Vlastně působila tak trochu mimo. Jak už je u ní zvykem, chopila se sluchátka a někam volala. Bezpředmětně.

Po testu lenošení pokračovalo. Jarda s Kalim se ztratili ve smršti youtubového odpadu, jako je Rande, DoReMi a TV-Regina. Na to jsem neměl nervy a šel si s počítačem lehnout ven na polštář pro dopady při skoku o tyči. Byl příjemný jak obláček a psaní při západu slunce po pravé ruce šlo samo od sebe. Moment, kdy dopíšu opomenuté dny se konečně blíží.

Ale čínština s Erikem se blížila rychleji. Rozdal nám papíry s čínskými „pocity“, nebo spíše přídavnými jmény. Od malý/velký po překrásný/odporný. Slov bylo hromada. Procvičovali jsme je, společně s novou gramatikou. Z čehož nám všem vyhládlo, a tak jsme po čínštině, s krátkou otočkou na pokoji vyrazili na večeři do garáže.

Skoro všichni si dali knedlíčky v páře, jen já jsem si dal nudle a k nim polštářek. Oslava Jardových narozenin proběhla tak, že ve všeMartu nakoupil 58,5procentní slivovici. Doprovodil koupi tohoto moku známým Zemanovským výrokem, a po tom, co se Marek asi třikrát vrátil do obchodu pro nějakou další blbost, jsme se společně odebrali na autobusové nádraží.

Slivovici jsem vynechal. Sice to není úplně košer, nepřipít si s někým na jeho narozeniny, ale prostě se mi nechtělo pít alkohol.

Nicméně poseděl jsem se společností i přes bodání komárů. Je vlastně zábavné sledovat, jak se lidé propadají do opice a nebýt jeden z nich. Na kolej jsme se dostali v půl třetí a já už mírně promrzlý jsem se před spánkem ještě ohřál ve sprše na opačné straně chodby, neb naše poskytovaly pouze vodu ledovou. 

### 27.4. Pátek - Nenatáčíme v 新竹

Odložil jsem budík. Respektive, vzbudil jsem se tak hodinu před ním a vypnul jsem ho, protože jsem očekával, že Filip vstane a bude rachotit, což mě vzbudí dostatečně brzy. Chyba lávky. Jen díky štěstíčku jsem se vzbudil v 8:30, což je přesný čas začátku anglické konverzace. Nedochvilnost Taiwanců tu sice zajišťuje možnost dostavit se o trochu později, ale pomyslné hodiny už odtikávaly akademickou čtvrthodinku. Co naplat, plán zněl jasně. Dneska na hodinu půjdu.

Rychle jsem tedy nahodil kalhoty a tričko, opláchl si obličej studenou vodou, napustil ještě studenější vodu do láhve, do hrnku nasypal kávu a sušené mléko, skočil na oBike a šlápl do pedálů.

V 8:44 jsem ještě z vodomatu v budově jazyků naplnil hrnek, tentokrát vodou vroucí a v 8:45 jsem zasedal do lavice. Akademická čtvrthodinka zůstala neporušená a cestou na kole jsem dokonce předjel několik svých spolužáků, takže třída ještě nebyla ani zpola plná.

Mé new&interesting byla samozřejmě ztráta dokladů. Filipova zase včerejší narozeninová oslava, která ospravedlnila náš pozdní příchod.

Článek jsem přečtený neměl, ale nebyl jsem jediný. Ba jsem ani nebyl v menšině. Nečetl ho totiž nikdo. A tak jsme z displejů svých smartphonů čerpali informace o nové mimozemské agentuře v Americe, založené bývalým členem DoD, což znělo jako podvod nejvyššího charakteru a poté jsme se bavili o možnostech života mimo zemi.

Absence snídaně nás vyhnala na ulici pro brunch. Do prověřené burgerárny, kde jsem si dal sýrový sendvič, který sice potěšil mé chuťové pohárky, ale žaludek byl jen mírně polechtán. Nicméně plán na zbytek dne, byl jíst v chrámu s lidmi z Tour Guidingu, a tak nemělo smysl se přecpávat.

Do odjezdu zbývala asi hodina. Kluci jí využili k rychlé basketové seanci a já jsem si mezitím četl. Poté jsme vyrazili před školní bránu, kde na nás čekali kluci a jedna holčina se skútry a třemi helmami navíc. 
Nasedli jsme a vydali jsme se stejnou cestou jako já minule na kole. Podél dálnice. Jenomže tentokrát cesta trvala deset minut místo třiceti.

U chrámu v centru jsme sesedli ze skútrů a odebrali se dovnitř. Chvíli jsme si prohlíželi přítomné modlící se lidi a potom jsme se rozdělili do tří skupin. Já jsem šel se třemi kluky na knedlíky, a poté na misku ledu s mangem a jahodami.

Poté jsme pěšky šli na market u brány a do středu kruhového objezdu s pozůstatky místní brány z dob Japonské okupace. Videa jsme moc nenatočili. Vlastně jsme nenatočili téměř nic. Ještě jsme se otočili u nádraží a poté jsme se vrátili ke skútrům a na nich dojeli za kluky, kteří s ostatními seděli v kavárně.

Ihned po příchodu mě kluci informovali o tom, že místní barmanka, která mimochodem mluví skvěle anglicky, má ta největší prsa na celém Taiwanu, a navíc je opravdu hezká. Měli pravdu. A dokonce byla milá. Dle známého trojdiagramu musela být zadaná. Skutečně tomu tak bylo, co už. 
S klukem, co si podává ruku a s ní jsme se ale docela dobře bavili.

Po čtvrté hodině se společnost začala rozpouštět. A tak jsme se na skútrech, tentokrát už pouze třech, odebrali zpátky na univerzitu.

Na koleji jsem se věnoval studiu čínštiny. Do mobilu jsem diktoval věty čínsky se snahou o to, aby mi Google translate rozuměl. Docela výzva, ale několikrát se mi povedlo nadiktovat větu: „Mám hlad, dnes večer v osm hodin si dám k večeři buď vařené nudle, nebo smaženou rýži“
Když už mi z toho začala praskat hlava, dal jsem se do sepisování dnešního dne a poté jsem se odebral číst Ziburu.

Kolem deváté mě popadla touha ještě trochu se zahýbat. Nazul jsem běžecké boty a vyrazil na okruh. Poklidným tempem 5:34 jsem zaběhl čtyři kilometry, což mi po nevalném nočním spánku stačilo na unavení před dnešním zalehnutím do postele, kde jsem si ještě chvíli psal s Janou, kterou mi včera připomněla náhodná Filipínka na ulici. 

### 28.4. Sobota - O krok blíže poutnictví 

V noci jsem se několikrát probudil. Podivně mě bolela záda a nemohl jsem nalézt správou polohu.

Pořádně jsem usnul až nad ránem. A poté jsem odkládal vstávání až někdy do deseti. Chvíli jsem si četl 40 dní do Jeruzaléma a potom se konečně odhodlal slézt ze žebříku a uvařit si vločky. Chvilka psaní na počítači doplnila další část mého deníku a poté jsem se věnoval chvilku čínštině. Kali se vzbudil po jedenácté, respektive, vzbudil se, protože jsem klopkal na jejich dveře.

Danovi to trvalo ještě o hodinu déle. Ale když konečně vstal, byl čas oběda. Po domluvě a čekání na Filipa, který se z nejasných důvodů rozhodl oholit se, jsme vyrazili do franšízy na nudle. Kluci si ještě objednali knedlíčky, ale já jsem měl velkou misku nudlí a ta byla jídla s až kam.

Skoro jsem to nespořádal. Po jídle jsme diskutovali o Kimovi, uranu, válce a podobně.

Kali vyrazil na stop a my se vrátili na Univerzitu pro věci. Když jsme se konečně vykopali ven, přišel na mě průjem. Ve FamilyMartu jsem sice vyřešil akutní situaci, ale na stopovacím místě to na mě přišlo znovu. Chvíli jsem se zmítal v křeči, ale rozhodl jsem se ve výletu pokračovat. Zanedlouho nám z as zastavili dvě paní. Maminka s dcerkou. Škoda jen že dcerce táhlo na padesát.

Anglicky toho moc nenapovídaly, ale maminka se prý na stará kolena učí, což setsakra cením.

Hodili nás do 大溪, což nebylo tak daleko od 桃園, ale pořád ještě dost daleko na pěší cestu do Decathlonu. Tak 11 kilometrů. Autobus kolem náš profrčel s řidičem mávajícím rukama, jak kdyby se o něj zrovna pokoušel záchvat.

Pár vteřin na to, nám ale zastavil klučina s jeho přítelkyní, protože v mé ruce zahlédl ceduli 火車. Jede prý kolem nádraží, zatímco daný autobus nikoli. Uměl docela obstojně anglicky, ale moc nepochopil, proč chceme na vlak. Moc jsme mu to nevysvětlili, to je pravda.

Před nádražím jsme vyměnili auto za uBike. Na tom jsme ujeli zbytek cesty vstříc druhému nádraží, které sousedilo s Decathlonem, což byl vlastně jediný skutečně naplánovaný cíl naší cesty. Nakoupil jsem hamaku za 299 TWD, což považuji za kauf roku. Také jsem se tím o krůček přiblížil Ziburovi, neb od teď můžu nocovat, pod jakýmkoliv přístřeškem v pohodlí, a ne na tvrdé promočené zemi.

Taoyuan nás ale nijak nezaujal, a tak jsme nasedli na vlak do 台北. V něm jsme procházeli přídavná jména v čínštině, žádný rapidní pokrok jsme sice neudělali, ale lepší trochu než vůbec.

Vlak nás vyhodil na hlavním nádraží, kde jsme chvílí bloudili sem a tam, ale na Filipovi bylo vidět, že má hlad a začínal být nepříjemný. Stočili jsme se tedy k oblasti, kde jsme s Jardou minule obědvali za padesát.

![image](28_1.jpg)

Měli zavřeno, ale kus odtud jsme si dali polévku wontony. Nebyla nikterak špatná, ale ani moc dobrá. Prostě vodou zalité knedlíčky s trochou mořských řas. Rozkňafat knedlíčky lžičkou napadrť pomohlo. Vodě to dodalo chuť, a navíc se daly jíst hůlkami.

Po jídle jsme si sedli do parku, kde byly stále rozestavěné kovové zábrany od demonstrace, kterou jsme zahlédly v televizi. Sedě před Music Bowl jsme očekávali, zda se ozve Kali, či nikoli. Do 台北 nás nalákal na párty na pláži, po které má mysl nikterak netoužila, ale shodovala se se směrem, mého podvědomého plánu navštívit severní národní park 陽明山. Nakonec se ozval, že zůstane s bratrem. A tak jsme nasedli na uBike a vyrazili podél řeky na sever. Trochu jsme se zbytečně zamotali, ale díky tomu, že už jsem tudy dvakrát jel, jsem dokázal bez mapy dorazit na červené metro.

Tím jsme se vydali oba, ale Filip s plánem vystoupit až na konečné, a dorazit na párty, zato já vystoupit už v oblasti horkých pramenů, tam najít altán v parku a ráno vyrazit na hike. Na to jsem musel přestoupit na speciální linku, která měla poněkud oldschoolový vagon metra, jedoucí pouze jednu stanici. Prošel jsem první park. Měl něco do sebe, ale byl dost osvětlený a hrozilo, že brzo ráno jím budou proudit davy. Pokračoval jsem tedy po schodech do opuštěnější a přírodnější části města, ale jediné, na co jsem narazil, byla smečka psů a srdeční příhoda. Park dole bude muset stačit.

Nakonec mě mile překvapil, neb jsem v něm našel altán s pítkem, a dokonce záchody o patro níže. Natáhl jsem v něm hamaku a uložil se ke spánku. Dlouho se mi nedařilo najít správnou pozici a dobře se odizolovat od všudypřítomných komárů, ale s hvězdičkovou dekou, se mi podařilo zakrýt si vše, krom čela. Čelo utrpělo několik pořádných štípanců, ale když přestaly pálit. Dostavil se spánek. 

### 29.4. Neděle - Po schodech od moře až do nebe

Miluji dny, kdy bez plánu zažije člověk, něco, co by jen stěží naplánoval. Dnešek byl jedním z takových dní. Už jen probuzení v hamaku, v altánu, v době, kdy zazobaní Taiwanci, procházející se parkem bylo netradiční. Spousta z nich se na mě usmívala, mávala mi, nebo mi přála dobré ráno.

Zabalil jsem svoje saky paky, provedl ranní hygienu a vyrazil na židli přilehlého 7-11 využít jejich internetu, kvůli plánování trasy.

Internet neměli, a tak jsem nazdařbůh vybral červenou trasu v mapách.cz napříč horami. Skrz šel jsem skrze tržiště, kde jsem nakoupil něco jako slaný koláč, se zapečenou trávou. Mé od té doby jediné jídlo až do večera.

![image](29_1.jpg)

Přede mnou už se rýsovaly hory, ale stále jsem šel pouze do kopce mezi domy. Ten se nenápadně měnil ve schodiště. Tak trochu nekonečné schodiště. Ale pár schodů mě nerozhodí, takže jsem pokračoval v mé pouti podle ukazatelů 面天山. Zhruba ve výšce 250 metrů n. m., jsem si uvědomil, že nemám zrovna moc vody, a tak jsem se u následujícího chrámu zastavil se slovy 你有沒有水? Asiat zagestikuloval, že vzadu mají vodomat a doprovodil mě k němu. Sám si udělal čaj a já si doplnil své dvě malé láhve. I tak byl můj baťoh nepříjemně těžký. Postrádá přezky a veškerou váhu nesou ramena.

Podle místní mapy jsem pokračoval po schodech. V zádech už se začínala rýsovat 台北 shora. Ale den byl mlžný a obrysy domů se ztrácely velice rychle.

Po dalších dvou stech výškových metrech jsem narazil na obrovský chrám plný náhrobků. Některých zakrytých červeným suknem, ale většinou odkrytou. Význam budovy mi zůstal skryt, neb tam nebyl nikdo, kdo by mi ho objasnil.

![image](29_2.jpg)

Vzhůru tedy pokračoval jsem. V pět set padesáti byla poslední autobusová zastávka a od té doby už jsem potkával pouze pěší. Překvapil mě věk těchto turistů. Vitální senioři cupitali převážně směrem dolů z hory s úsměvem a slovem 早 na rtech. Když mě někdo zdravil anglicky, překvapil jsem ho svou omezenou znalostí slov dobré ráno v čínštině.

S už značně propoceným tričkem jsem pokračoval po schodech. Koncentrace ještěrek slunících se v horku na kamenném schodišti rostla a občas se přidal i nějaký ten had. V devíti stech metrech jsem narazil na rozcestí s altánem. Zleva proudily právě ony davy turistů, ale napravo to vypadalo na pořádnou džungli. Stoupání alespoň 200 %, kořeny místo schodů, bláto a duch dobrodružství. Dalších několik čínsko-anglických kratičkých rozhovorů, úsměvů a pozdravů. Cestu začalo doprovázet lano neb terén začínal být extrémní. I přes to jsem byl jeden z mála, kdo vypadal zpoceně.

V posledních stech výškových metrech se džungle změnila na vysokou trávu, ze které tu a tam vykukoval výhled do okolí. Z kamenného vrcholu už jsem viděl do dalekého okolí, a vítězný pocit stál za tu námahu. Nicméně nápis multi-peak-trail, který jsem někde cestou potkal, nelhal. A přede mnou se tyčilo dalších několik vrcholků oddělených údolími. Pěšina, na které bystré oko mohlo zahlédnout barevná trička turistů, si to řezala právě skrz tato údolíčka a vrcholy.

![image](29_3.jpg)

Načerpal jsem tedy trochu energie a vyrazil jsem dále. Mezi záplavou zeleně mě zaujal jediný červenými květy obsypaný strom. Okolí bylo taktéž obsypané, nicméně ne květy, ale smějícími se Taiwanci. Na otázku odkud jsem, jsem odvětil 我是捷克人, což vyvolalo vlnu obdivu. A dalších pár veselých vět.

Setkání mi dodalo energii vyběhnout na vrchol nejvyšší hory v okolí. Na které mi definitivně došla voda. Mapa ale hlásala parkoviště za dva kilometry, a tak jsem se neobával. Z posledního vrcholku už cesta šla převážně z kopce, a nakonec jsem ze schodů sešel na silnici, vedoucí k němu rychleji.

![image](29_4.jpg)

Čekal tam i krámek s pitím, ale nekřesťanské ceny za dva vodíky a jeden kyslík mě motivovaly k ochutnání vody z vodovodu.

Čas se nachyloval k přemýšlení o cestě do 台北, a tak jsem po cestě pokračoval s cedulí. Zastavil mi malý shuttlebus, což se mi ještě nestalo a vzal mě do vesničky v parku, který má autobusové nádraží.

Na velký autobus jsem ale nešel. Chvíli jsem ještě procházel vesničku. Rekreační centrum pro rodiny a seniory.

Po zjištění, že autobus stojí patnáct a hodí mě až na MRT, jsem nasedl a nechal se odvézt na červenou linku. Podél té jsem na uBike dojel až na stopovací místo, kde mě tři čtvrtě hodiny nikdo nenabral. Jedna paní mě dokonce informovala, že na Taiwanu je absolutně nemožné, aby mě někdo vzal do svého auta a když jsem jí řekl, že se mýlí, vypadala uraženě.

Nakonec jsem jel sportovní Mazdou s mladým klukem, co příští tři měsíce bude pracovat v 花蓮. Celou cestu jsme se bavili o rozdílech Taiwanu a Čech. Jeho mamka už byla dvakrát v Praze a chce se tam přestěhovat. Už za tmy mě vyhodil až před bránou školy. Na koleji už byl Jarda, který dorazil z 台中. Společně s ním tam také byla kopa komárů, protože Filip nebo já, zapomněl zavřít síťku.

Sprcha po dvou dnech byl taky zážitek k nezaplacení. A po ní na mě padla únava, takže jsem se odebral do postele, kde jsem si chvíli četl a poté na pár hodin usnul.

Před půlnocí jsem si ještě dal rýži, kterou dal Jarda do rýžovaru a poté usnul nadobro. 

### 30.4. Pondělí - Hamakové polehávání

Po ránu jsem duševně cestoval společně se Ziburou v jeho knížce. Většinou, když začnu den čtením, a nikoli rychlým vstáváním, moc toho nenadělám a spíš se povaluji.

Dnes tomu nebylo jinak. S jedinou výjimkou. Jardovi jsem do střižny přinesl kartu s nahrávkami a před premiérou jsem s ním diskutoval nad videem. Moc jsem mu do toho nekecal, je to konec konců jeho práce, baví ho to a já nemám moc důvodů mu to nějak narušovat, ale čas od času jsem na něco poukázal, pochválil či zkritizoval.

Myslím ale, že to bude hezké video.

Na oběd jsme šli s Danem. Jarda zůstal ve střižně, takže jsem mu koupil cold noodles.

Vedle běžecké dráhy jsem zavěsil svou novou hamaku. Stále nevím, zda je to ta hamaka, či ten hamak. Budu to střílet náhodně.

Stromy byly docela tlusté. Standardním vázáním nešly obejmout, a tak jsem se dal do experimentování s uzly. Nakonec jsem došel k řešení, osmička na konci, tou protáhnout lano kolem stromu a pojišťovacím uzlem přivázat na očko v síti.

Fungovalo to. Ležel jsem, trénoval na mobilu čínská slovíčka a pokukoval po holčinách běžících na dráze.

![image](30_1.jpg)

Znenadání mi napsala Jane. Že prý u ní byl v Berlíně Jenda a že se jí teď stýská po Čechách. Nebo po Češích? Těžko říct. Každopádně jsme si vyměňovali zážitky dnů minulých až do setmění a náletu krvežíznivých komárů.

Kali se vrátil ze svého setkání s bratrem. Toho vyslal s půjčeným autem na cestu kolem Taiwanu a sám musel do školy.

Dohromady jsme povečeřeli a odebrali jsme se na pokoje.

Hamakový dýchánek. Tak by se dal nazvat náš večer. Vedle u kluků se Jarda položil do Kaliho sítě, Dan no své. Já jsem si přinesl svou a natáhnul jí napříč pokojem, a když se po chvíli zjevil Filip, následoval našeho příkladu. Vlastně jen Kali, který byl majitelem původní hamaky seděl na židli a nevěřil vlastním očím, co dárek od jeho sestry strhnul na opačném konci planety.
