### [Únor](2018.md) <!-- omit in toc -->

- [12.2. Pondělí - Odlétáme](#122-pondělí---odlétáme)
- [13.2. Úterý - Přílet do Thajska](#132-úterý---přílet-do-thajska)
- [14.2. Středa - Go Green Resort](#142-středa---go-green-resort)
- [15.2. Čtvrtek - Krabi](#152-čtvrtek---krabi)
- [16.2. Pátek - Den čínského nového roku](#162-pátek---den-čínského-nového-roku)
- [17.2. Sobota - Den srazu s Martinem a Jendou](#172-sobota---den-srazu-s-martinem-a-jendou)
- [18.2. Neděle - Vyrážíme na sever](#182-neděle---vyrážíme-na-sever)
- [19.2. Pondělí - Den cesty autem](#192-pondělí---den-cesty-autem)
- [20.2. Úterý - Den příjezdu do Bangkoku](#202-úterý---den-příjezdu-do-bangkoku)
- [21.1. Středa - Den s holkami v Bangkoku](#211-středa---den-s-holkami-v-bangkoku)
- [22.2 Čtvrtek - Den příjezdu na 中華大學](#222-čtvrtek---den-příjezdu-na-中華大學)
- [23.2. Pátek - Návštěva Immigration Agency](#232-pátek---návštěva-immigration-agency)
- [24.2. Sobota - Nález bazaru](#242-sobota---nález-bazaru)
- [25.2. Neděle - Pěší výlet na druhou univerzitu](#252-neděle---pěší-výlet-na-druhou-univerzitu)
- [26.2. Pondělí - ID](#262-pondělí---id)
- [27.2. Úterý - Hrajeme Whista](#272-úterý---hrajeme-whista)
- [28.2. Středa - Státní svátek na Taiwanu](#282-středa---státní-svátek-na-taiwanu)

### 12.2. Pondělí - Odlétáme

Vstával jsem ve tři čtvrtě na šest. Máma už byla pryč, ale Petr byl ještě doma a byl vzhůru. Posnídal jsem Müsli s banánem, chleba s pomazánkovým máslem a štrůdl. Napsal Katarině, aby zůstala stejná, dokud se nevrátím (doslova, přišlo mi to jako fajn slovní spojení), dobalil zbytek věcí a vyrazil vybrat peníze na Budějovickou, které jsem poté proměnil na eura kousek od Hlaváku.
Po pěší cestě na Áčko jsem z Můstku dorazil na Terminál 2 (Mimochodem, sto devatenáctka odjížděla odjinud, a tak jsem se ztratil už v Praze), kde se ke mně po chvíli přidal Jarda se Zdenčou, a nakonec i Filip s Míšou a Anetou. I přes to, že nás systém rozdělil různě po letadle, paní na check-inu nás posadila vedle sebe. Kontrolou jsme prošli relativně bez problémů (Filip, jak už je zvykem, měl zavazadlo nadstandardních rozměrů), a na bezpečnostní kontrole před vstupem do mezinárodního prostoru se mě cápek ptal jak moc nesundatelné jsou mé izolepou přilepené hodinky, podobně jako v Mexiku.

Letadlo (AB321) mělo chvilku zpoždění, ale let byl fajn. Seděl jsem u okýnka. Viditelnost suprová, mraky nádhera, turbulence minimální. Dali nám jen kávu, ale tu jsem stejně nechtěl.

![image](12_1.jpg)

Čekání v Helsinkách bylo dlouhé. Od tří až do desíti. Zprvu jsme posedávali na konci mezinárodního prostoru, pak jsme obešli letiště asi tak třikrát, takže kroků bylo dost, a protože už na nás šel efekt tří feláků pospolu, valili jsme čím dál lepší hlášky. Z toho člověku vyhládne, a tak jsme si dali oběd v Burger Kingu. Zprvu jsem z toho neměl radost, ale naštěstí měli Veggie Burger. Byl překvapivě dobrý a dávali k němu do meníčka hranolky a nekonečným drinkem. U toho jsme seděli a hráli Ferbla. Filip vlastně poprvé a šlo mu to. Dospěl docela rychle k typické vychcanosti potřebné k hraní této hry.

Čas nad už asi pátým druhem limonády ubíhal, zvýšená hladina cukru v krvi nás zvedla na nohy a dovedla nás až k letištnímu krámku s cestovní medicínou. Vybrali jsme Bacardi a v poslední volné hodině jsme šli hrát dobyvatele.

Po průchodu kontrolou pasů jsme chvilku poseděli u čínské restaurace a pak už nasedli na tentokrát větší letadlo Airbus 330. Seděli jsme za sebou na levé straně do uličky. Vedle mě seděla příjemná ale docela nemluvná studentka ekonomie ze země, jejíž jméno bylo tak komplikované, že jsem ho vypustil z hlavy hned, co ho dořekla. Byla vegetarián, což mě potěšilo, ale já předem si neobjednal bezmasé jídlo, které měli přesně napočítané, a tak na mě zbylo ovčí ragú. Nakonec se má sousedka jména, jež bylo stejně jako jméno oné země přespříliš těžké na zapamatování, rozhodla jít spát a po asi hodině převalování usnula. Já jí po přečtení pár stránek Sherlocka Holmese následoval.

### 13.2. Úterý - Přílet do Thajska

Usnul jsem v letadle! Snad poprvé v životě. Tedy... poprvé na déle než pár minut přerušovaného spánku, jenž energii spíše bere, než dává.

Po snídani (divných bramboro vajíčkových věcí s červenou omáčkou a klobásou, kterou jsem daroval Filipovi) byl za okny už den a po vyplnění víz jsme bez sebemenších potíží přistáli.

Letiště v Bangkoku je obrovské. Na uličkách byly travelátory, na zdech obrazy a co mě překvapilo, čínština na nás vykukovala téměř každém rohu. Thajština proti ní vypadala komicky. Jarda proměnil asi sto euro a vydali jsme se na imigrační. Tím jsme prošli rychle a bez problému. Baťohy jsme našli takřka hned. Filip si koupil místní SIM kartu a po přebrání předem domluveného auta (Místo Yarisu jsme dostali sedan Hondu City, úplně novou docela velkou), jsme vyrazili z Bangkoku ven. 
Jezdí se tu nalevo, takže chvíli trvalo, než se s tím Filip sžil. Jarda se ujal pozice navigátora ale i jeho stranový rozdíl doběhl, takže jsme se nadvakrát točili na nájezdu na dálnici.

Město je to asi obrovské, ale většina ho byla skrytá pod mrakem smogu, což člověka, v kontrastu s palmami a přírodou, rozesmutní. Než jsme vyjeli z města, začalo se stmívat. Přece jen je v Thajsku o šest hodin více, a protože jsme proti Česku jižněji, stmívá se tu rychle.

![image](13_1.jpg)

Nakonec jsme dojeli do města jménem Samut Songkhram. Filip zaparkoval někde náhodně v centru a společně jsme se vydali hledat něco k jídlu. Prošli jsme místní, ale zřejmě pro ten den zavírající se trh se zeleninou, zahlédli velkou budovu něčeho, co zřejmě mohl být soud, a po chvíli jsme se zastavili u stánku u silnice, kde jsme koupili od místňáka tři náhodná jídla, která jsme po třetinách posdíleli mezi sebou. Po zaplacení nám cápek hodně kostrbatou angličtinou vysvětlil, kam se jít ubytovat a my se dbaje jeho rad vydali hledat hostel. Byl o pár ulic dál. Uvnitř to bylo hezoučké a tak trochu hipsterské. Pod palcem to tam měla paní a jejími kamarádky. Usmlouvali jsme cenu na 350 na hlavu.

Paní nám poradila, kam jet, co v Thajsku vidět a co ne a téměř nám vnutila zítřejší místní happening: Vlak projíždějící v 8:30 ráno po místním trhu.

Na zeď plnou cizokrajných pozdravů jsem připojil naše české "Ahoj" a s Filipem jsme se křížkem zvěčnili na mapě nakreslené na zdi v prvním patře. Byli jsme první z naší domoviny. 
Převlékli jsme se konečně do letního a podnikli půlhodinovou procházku po končícím trhu. Po návratu jsme se osprchovali a dali se do plánování následujících dní, které skončilo někdy kolem jedné.

Přišli jsme s dvěma variantami. Buďto pojedeme do Krabi jen s jednou zastávkou na spaní v Chumphonu. Tam nabereme Jendu s Marťasem a vyrazíme pomaleji zpátky do Bangkoku s vícero zastávkami. Anebo pojedeme pomalu na jih a pak fofrem zpátky.

### 14.2. Středa - Go Green Resort

Zase jsem se navzdory předpokladům, čímž tentokrát myslím navzdory spuštěné klimatizaci, docela vyspal. Vstali jsme v 7:45, a co nejrychleji se vydali na trh. První skutečně turistický zážitek.

Trh se rozkládal kolem kolejí, ve kterých v půl deváté projížděl vlak, takže všechny stánky se musely stáhnout do stran a turisté se museli vejít do uliček mezi ně. A že takových turistů všude kolem jich bylo. Foťáky kam se člověk podíval.

![image](14_1.jpg)

K prodeji tam měli spoustu ryb, chobotnic, kuřat, ovoce i zeleniny. Dali jsme si k snídani zvláštní malé koláčky, banány, rýžovou placku slepenou vejcem a zpátky před dveřmi našeho hostelu ještě mrtě sladký toast.

Naposledy jsme se vrátili do hostelu, kde si nás paní vyfotila a vyrazili autem jižněji.

Po asi dvou hodinách jízdy skrz Thajskou džunglo-krajinu, jsme se dostali k okresce vedoucí kolem hotelů na pláži a rozhodli se vykoupat. Pláž byla uzoučká, opuštěná ale hezká písčitá. Moře, na to že byl únor parádně teplé, ale nijak zvlášť průzračné. Vydrželi jsme tam asi půl hodiny a musím říct, že jsem měl opravdu radost, že se zrovna nebrodím Pražským sňátem ale koupu se v moři.

![image](14_2.jpg)

Cestou dál řídil Jarda.

![image](14_3.jpg)

Hlad nás přiměl vyhlížet kolem silnice něco k jídlu.

Když jsme v rychlosti minuli asi tak třetí sezení, Jarda zpomalil a my vyhlíželi řadu hrnců, z nichž místní, vybírají něco k snědku.

U dalších hrnců už Jarda zastavil a tamější paní nám dala každému talíř s rýží ke kterému jsme si z hrnců sami nabrali, co nám padlo do oka.

Vybral jsem něco, co připomínalo tuňákovou drť s čili papričkami, zeleninovou čínu a něco jako zelný salát s vajíčkem. Pálilo to jako čert, ale bylo to moc dobré. Vlastně mě překvapilo, že potom co opadla standardní potící fáze, mi bylo v okolním horku podstatně příjemněji.

Ve vedlejším domku jsme si ještě dali kávu. I bez cukru byla sladká a chutnala po kakau. Nebo spíš jako ta sladká věc z tuby, co se dá v česku koupit. Paní nám vracela víc, než jsme čekali. Zřejmě to nebyla chyba. Prostě to stálo méně, než jsme z té thajštiny vyrozuměli a vůbec nás nechtěla ojebat.

Poté jsme se vydali po okresce k jeskyním. Smog už nebyl tak patrný jako v Bangkoku, ale stále se horizont ztrácel v oparu. Do jeskyně se dalo dostat buďto loďkou nebo pěšky nějak okolo. Za převoz loďkou chtěli asi 400 bahtů, což jsme skupinově zamítli a vydali se pěšky. Jenže o kus dál i po pěších chtěli vstupné. Navíc to vypadalo tak, že pěší výlet by nám zabral spoustu času. Před námi bylo ještě 300 km a to se s půl denním výletem nedalo skloubit. Vymysleli jsme tedy dvě varianty. Buďto vyjít na horu a pak autem dál, nebo rovnou autem dál.

Komáři rozhodli za nás. Jarda prohlásil "A jsme v rejži", což nám z pochopitelných důvodů přišlo hrozně komické.

Místo jeskyně jsme o trochu dál uviděli chrám v horském průsmyku a u něj opičky. Ty jsme si chvíli fotili a točili. I odtud nás ale vyhnali komáři.

Při jízdě autem jsem, za poslechu hudby na zadních sedačkách psal do notebooku tyto zápisky. Cestou jsme ještě zahlédli vyklopený kamion a pomalu ale jistě se měnící přírodu ve stále větší džungli.

![image](14_4.jpg)

Po příjezdu do Chumphonu jsme se vydali hledat Go Green Resort. Byl až za městem. Minuli jsme asi patnáct 7-11 jedno Tesco a rozhodli se, že druhý den nebudeme snídat na trhu, ale nakoupíme v sámošce, potom co se vydáme na cestu do Krabi.

Filip musel chvíli jet na dálnici v protisměru, poté co jsem zeptal místňáka, zda jsme dobře. Ujistil mě, že jo.

Šla na mě nevysmrkatelná rýma, a proto jsem se těšil, až si dáme thajské pálivé jídlo. Po ubytování do Go Green, které jsme usmlouvali o třicet bahtů dolů (z čehož měli místní evidentně dobrou zábavu), jsme se vydali podél dálnice vstříc stravě.

Vybrali jsme dvoje nudle a něco co se jmenovalo žáby a ptáci. Paní se na nás podívala se zdviženým obočím a slovy "spicy...". inu... spicy to bylo, hodně, vlastně fakt moc. Rýma byla spuštěna, ale vnitřní nosní otok stejně nepřestal. A tak moje rýma pokračovala ještě několik dní.

Cestou zpátky jsme zahlédli dvoje karaoke ale nepřidali jsme se neb jsme byli ospalí. Večer jsem už jen napsal Katarině a po sprše šel spát.

### 15.2. Čtvrtek - Krabi

Díky špuntům v uších jsem neslyšel klimatizaci díky čemuž jsem spal celkem dobře. Na moji rýmu to ale tak blahodárně nepůsobilo.

Den předtím nám majitel slíbil kávu zdarma a svůj slib dodržel. Oblast to byla na pohled moc hezká a ráno vlastně nebylo až tak moc horko, takže paráda.

![image](15_1.jpg)

Sbalili jsme a vydali se na dlouhou cestu až do Krabi. Cestou jsme se zastavili ještě v 7-11 pro sváču. Nakoupili jsme kultury, něco jako sirup proti kašli, toastový chleba, pálivé křupky, další podivnosti a vydali se na cestu.

Přednost tady na dálnici má zřejmě ten, který nepřibrzdí, nebo ten větší. Zaváháš, nejedeš.

Potkali jsme zvláštní věci. Speciálně si vybavuju moment, kdy jsme se předjížděli s jedním Thajcem, který lámal rychlostní rekord na svém skútru. Jeho vlající kápě připomínala Supermana letícího zachránit Lois Laneovou. Jarda ho zachytil na video, takže do budoucna je tento skvost k vidění.

Podstatně méně příjemnější věc jsme ale zachytili jiným smyslem než zrakem. S jistou periodičností se objevoval a mizel smrad připomínající masový hrob. Ten pravděpodobně vycházel z nějakého kamionu, který nectil značky pro zpomalení, takže nás musel vždy předjet a otrávit okolní vzduch. V okolí jsme několikrát spatřili hory rostoucí z ničeho nic a nekonečné pravidelné plantáže olejných palem, což mi trochu lámalo srdce.

Sváču jsme si dali uprostřed džungle. Namazanou nuggetu na toustovém chlebu a křupky.

Nakonec jsme to na doporučení Jendy místo do Krabi stočili skrz národní park Ht Nophharat Thara, na pláž Ao Nang. Park měl výhledy jako blázen, ale pláž byla turistická past se dnem, které až nepříjemně připomínalo cement mísící se s mořskou vodou.

![image](15_2.jpg)

Popojeli jsme tedy na zapadlou pláž o kus dál, ale kromě spousty malých krabů a hezkých výhledů to na koupání to stejně nebylo.

![image](15_3.jpg)

Po dalším pár kilometrovém přeskoku jsme zakotvili na konci silnice, kde jsme si dali jídlo. Dal jsem si vegetariánskou opečenou rýži se zeleninou, kluci maso s rýží a dohromady jsme si dali avokádový salát. Bylo to moc dobré, minimálně pálivé, takže jsem to doladil omáčkou. Přece jen co nepálí, nemá chuť a neléčí.

Po dojedení jsme zjistili, že postrádáme hotovost. Průšvih. Filip jel vybrat, dokonce tak rychle, že zapomněl, že sušíme plavky na autě a za klikou. Ale po notné chvíli se vrátil s tisícovkou bahtů a obavami o to, zda pofidérní bankomat nezkopíroval jeho údaje.

Tak akorát na západ slunce jsme slezli dolů na pláž, nafotili několik fotek a vydali se autem do Krabi.

![image](15_4.jpg)

V hostelu Funky Krab nám reggae Cápek nabídl dobrou cenu. Neměl ale místo pro 3, takže nás chtěl strčit do vedlejšího hostelu. Moc jsem nechápal, jak se tam může majitelka uživit, neboť její přístup byl tak nepříjemný, že jsme neměli chuť nejen se ubytovat, ale ani být v okolí, Kdyby cena byla dobrá, asi bychom přimhouřili všech našich šest očí, ale ani v tomto zdejší hostel nekraloval. Po neúspěšném obejití dalších možností ubytování, jsme autem přejeli k hostelu Bed Sleep, kde bylo naneštěstí plno. Poslali nás o dveře vedle, taky plno.

Další dveře ale vypadali slibně. Stáli u nich tři mladí Němci, od kterých jsme se dozvěděli, že mají zabookovaný pokoj. Řekli jsme jim, ať se optají, zda je volno. Bylo. Ve sdíleném pokoji se šesti postelemi, který ale dřív, než nás paní zapsala, někdo zabral online. Takže nám za 600 bahtů nabídla pokoj pro tři jako v nějakém podstatně dražším hotelu.

Ve víře v oslavy nového Čínského roku jsme se vydali do města, ale lidé po setmění v Thajsku mizí. Je to zvláštní. Dal jsem si mrkvový koktejl, zřejmě poslední prodej toho dne. Obsahoval kondenzované mléko, které chuť mrkve spíš zabilo.

Po bloudění podél řeky a zběžné návštěvě místního podniku s živou hudbou (Lenonovou Imagine v thajštině), kde jedno pivo stálo víc, než jsme měli v součtu, jsme se vrátili na pokoj a po chvíli plánovaní a zapisování jsme šli spát.

### 16.2. Pátek - Den čínského nového roku

Absolutně žádný náznak, že by se tady něco takového dělo. Ale bylo krásně. Po vzbuzení v osm mi přišlo, že na balkoně (Ano měli jsme balkon!) bylo vlastně docela chladno. Zřejmě už si zvykám na zdejší podnebí. Rychle jsme se sbalili a vyrazili ke směnárně. Filip proměnil 130 euro na 4966 bahtů. Jarda si později postěžoval, že na tom tratí, protože na letišti byl horší kurz. Ještě jsme nakoupili vodu a sušenky ve FamilyMarketu a dali se na cestu.

U dálnice jsme stavěli pro ovoce. Po řadě stánků s ananasy, jsme zahlédli meloun. Cápek nás chtěl ojebat. Okatě, protože chtěl 70 B za pytlík ananasu a 80 B za meloun, který nebyl tak velký.

Prošli jsme ostatní stánky ve snaze pochopit zdejší cenovky a došli k názoru, že hromady ananasů jsou roztříděné podle váhy. Nakonec jsme od usměvavého muslima nakoupili nakrájený ananas za 10 a od paní celý ananas taky za 10. Natankovali jsme a Jarda si šel koupit kraťasy. Do protisměru na dálnici, no... Filipovi se do toho nechtělo, ale po krajnici jsme tam na zmrda naopak dojeli a pomocí těžce nelegální otočky na křižovatce za dohledu armádních aut, jsme se dostali zpátky do správného směru.

Lehce poté co jsme najeli 1000 km jsme přejeli na trajekt, který nás převezl na ostrov Koh Lanta.

![image](16_1.jpg)

Na ostrově jsme si dali oběd u ekologicky založené paní. Měla výzdobu vlastnoručně vyrobenou z rozstříhaných brček, PET láhví a zřejmě lehátka. Nedala nám brčka a jídlo bylo těžce přírodní. Jako přílohu ke hlavním jídlům: Kuřeti v červené omáčce, něčemu, co hodně připomínalo bambus v rybí omáčce a burákovo-kokosové sladké drti (to vše s bílými nudlemi) nám dala něco jako natrhaný plevel. Absolutní špica.

Potom už jsme dojeli na pláž. Martinův tip se teda vyplatil podstatně víc než Jendův. Voda čistá, pláž skoro prázdná a na dně korály s rybičkami. Ještě, že mám brýle! Z toho koupání a horka Jarda dostal chuť na kokosy, ale jeho úporná snaha nepřinesla ovoce (teda ořechy) a tak jsme popošli o asi 200 metrů dál do doporučeného Freedom Baru. Parádní plác. Atmosféra absolutní pohody.

![image](16_2.jpg)

V plánu ale bylo ubytovat se před západem slunce, a pávě proto jsme vyrazili hledat Mamahotel, který na Bookingu neměl žádná hodnocení, ale byl levný. Tahle kombinace nám ale měla naznačit, že něco nebylo ok. Mamahotel tam prostě nebyl. Vydali jsme se najít něco levného a hlavně existujícího. Po asi třech marných pokusech jsme našli párty oblast, kde hippík nabízel "pokoje" pro dva v patrové chatrči za 200 B a vedle postel za 60. No nekup to, když je to tak levný.

Vůbec jsme neprohloupili. Parádní místo. Po chvíli se k nám přidali sousedi. Černoška Sára z Amsterdamu a její asi přítel Emanuelo z Itálie. Holčina byla fajn a k večeru jsme s ní pak kecali.

![image](16_3.jpg)

Před tím jsme ale večeřeli u Mr. Green. Kluci měli maso s rýží a já opečenou zeleninu s rýží. Myslím, že jsem to sakra vyhrál, neboť to bylo sakra dobrý. Jen pálivost jsem musel poladit. Ta jejich všudypřítomná pálivo-extra-slaná omáčka mi už trochu leze krkem.

Poté jsme ještě procházeli pláž, kde jsme narazili na Číňanky, lákající turisty na "oslavu nového roku" za peníze. Nic pro nás... 
No a po večerním koupání, projití pláže sem a tam a rozhovoru se Sárou jsme v Minimarketu nakoupili místní pivka: Leo, U a Chang a při jejich konzumaci jsme stihli několik partiček Ferbla.

Prohrál jsem x krát. Jak mi to normálně nevadí, tentokrát to ve mně vzbudilo stesk a nostalgii.

I přes to, že jsem si asi stokrát řekl, že se do Katariny nezamiluju, asi to nevyšlo. Buď, jak buď, začínám si na tyhle výkyvy nálad zvykat.

Sprcha v protější chýši měla odvod do malého jezírka a samozřejmě mi do něj spadlo pyžamo, upadl držák dveří a na záchodě došel papír. Ale i tak to byl sakra podařený den.

### 17.2. Sobota - Den srazu s Martinem a Jendou

Vstali jsme asi po deváté. A od té doby jsem seděl na verandě a nedělal v podstatě nic. Až před dvanáctou jsme se vydali se vykoupat do moře. Den předtím jsem se spálil a pěkně se červenám.

Po koupání jsme vyjeli vstříc Jendovi s Marťasem. Oběd jsme si dali v restauraci pod hostelem, kde bydleli. Bylo to o něco dražší než obvykle. Dal jsem si thajské nudle s Tofu. Zvláštní, dobrá, ale nepálivá varianta jídla.

Potom jsme vyjeli do Sea Gypsy village. Doplaval jsem na ostrov a rozsekl si palec. Kluci tak akorát seděli na kamenech, koupili si zmrzlinu, a kromě Jardy do vesnice vůbec nešli.

![image](17_1.jpg)

Pak jsme jeli do džungle hledat vodopád. Jenda už je místní expert, protože Koh Lantu prošel snad celou pěšky, vedl nás džunglí kolem potoka, ale pak nám utekl, takže jsme šli v závěsu. Vodopád byl sotva padající potůček doprovázený zvláštním zvukem trochu jako alarm. Rozhodli jsme se vylézt nad vodopád, kde bylo jezírko, ve kterém se koupala krapet vykalená trojice.

![image](17_2.jpg)

Na cestě zpátky jsme ještě našli jeskyni, ve které byl škorpion snědený pavoukem. Jarda rozhodl, že do jeskyně nepůjde. Už půl dne mě pobolívalo břicho a než jsme došli k autu, cítil jsem, že mě těžce atakuje možnost průjmu. Turecký záchod to na poslední chvíli vyřešil.

![image](17_3.jpg)

V Tescu jsme nakoupili čirý alkohol. Nic víc jsme o něm nevěděli. A vydali se zpátky do Knížkové chatrče. Ještě jsme dali večeři kousek od pana Greena. Martin do nebe vychvaloval něco, co vlastně nevěděl, jak se jmenuje. Byla to polévka s rýží jménem Masamad. Já jsem si dal Chilli rýži s olihní.

Večer jsme šli zase k sámošce na pivko, protože den předtím jsme se domluvili s Polkou, že se tam potkáme.

Po chvíli sausage party jsme se přesunuli ke stolu více vpředu a vzali ukulele a harmoniku. Jako icebreaker bomba. Seznámili jsme se s Němkou Magdou a následně s dalšími Němkami, se kterými se bavila naše Polka.

Domluvili jsme se, že půjdeme na pláž podívat se na svítící plankton. Když jsme tam došli, Polka a Němky byly pryč. Nicméně, dal jsem se do řeči s Rakušankou Paolinou a její sestrou a vydali se s nimi podél moře na párty. Někdy v tom momentu se k nám přidala moc zajímavá Francouzka Morgan. 
Došli jsme k hlubokému brodu, a protože jsem měl v kapse pas a Filip taky, rozhodli jsme se vodu obejít. Šel s námi ještě jeden Rakušan, ale usoudil, že jsme se ztratili, a tak si zavolal tágo. S Filipem jsme nakonec našli naši partu na discopárty. Byl tam hluk, tak jsem navrhl přesun o kus vedle do přilehlého přístřešku. Přidali se k nám dvě lesby, jedna z nich, Eva z Abu Dhabí a druhá Irka. Irka byla namyšlená píča a vůbec nechápu, proč s ní Eva je, když z těch dvou vypadala rozhodně inteligentněji. Asi byla submisivní. Filipa těžce zaujala Magda, a když potom zničehonic zmizela, přišla na něj deprese, jako kdyby se rozešel s dlouhodobou přítelkyní. (Vlastně když se rozešel s Míšou, přišel mi víc v pohodě.). Trochu jí asi přenesl na mně, protože se ve mě zase usídlil stesk, a tak jsem si alespoň chvíli psal s Katarinou.

### 18.2. Neděle - Vyrážíme na sever

Vstal jsem brzo. Na to, že jsme šli spát v pět, naspal jsem tak 4 hodiny. Takže jsem tak trochu polomrtvě seděl na balkoně naší chatrče a koukal do notebooku a na kolemjdoucí. Na to, že jsme tu dva dny, jsem zahlédl dost známých tváří. Morgan, Lízu, a když se Filip vybelhal ze sprchy, zahlédl z dálky dost možná Magdu, což mu vlilo krev do žil a vyrazili jsme na snídani s tím, že jí možná potkáme.

Nepotkali. Dokonce ani výlet na pláž nepřinesl ovoce. Ještě chvíli jsme se poflakovali na verandě, než Marťas napsal, že má kocovinu, ale že v jednu je sraz a vyrážíme.

Opustili jsme tedy Koh Lantu trajektem a vydali se dálnicí zpátky, tentokrát ne skrze národní park, ale příměji.

![image](18_1.jpg)

V autě jsem seděl vepředu. Vzadu se jely dobrý bomby. Jarda vyzpovídal ostatní členy v autě čím dál dotěrnějšími a nechutnějšími dotazy.

Hlad nás zastavil ve vesničce, kde bílá tvář už nezastavila zřejmě dlouho. U příjemné postarší paní jsme si dali parádní polévku, která se jedla hůlkami. Parádní jídlo. Vyvařila nudle v naběračce, přidala něco jako krekry a dva druhy masa.

Ještě jsme se vydali pro vodu a cestou našli obrovský trh se zeleninou, kde nám nikdo, ale fakt nikdo nerozuměl. Rozhodli jsme se s Filipem, že nakoupíme něco na košt a zaujaly nás malé koule, připomínající miniaturní meloun. Pánovi jsme naznačili, že chceme dvě, ale vůbec nás nechápal. Do pytle strkal další, a když jsme ho zastavili, koukal bezradně a začal pytel doplňovat okurkami. Mezitím se kolem nás začali smát prodavačky kvůli naší neschopnosti vysvětlit, co chceme. Pán nakonec nastrkal několik okurek a pár těch dalších koulí do pytlíku, zvážil a chtěl 20 bahtů. Prostě jednotková cena a nic míň. Ještě chvíli jsme bloudili trhem, kde z nás měli srandu, pak jsme koupili v 7-11 vodu a vyrazili dál.

![image](18_2.jpg)

V podvečer jsme dorazili do Surat Thani, přímo před hotel Kapsule. Ubytovali jsme se a optali se cápka, zda se dá dojet někam na pláž, protože podle Google map to vypadalo na půlhodinovou zajížďku autem, někam co vypadalo jako hnusná rybářská oblast. Klučina z nás byl zmaten a jeho odpověď „Yes…No…Tuktuk“ se okamžitě stala hláškou.

Vydali jsme se teda k řece, něco pojíst a dát si pivko. Noční market byl podstatně lepší než v Krabi. Řeku lemovaly barevné led lampy. A pobřeží bujelo životem. Martin už se klepal na osmažené kuře a já jediný jsem tradičně hledal něco bez vraždy. Objevil jsem něco jako hranolky s rybí chutí. Jarda poletoval po nábřeží s foťákem a točil místní. Když jsme se pak posadili vedle rybářů, přiběhli s telefonem a fotili se s námi. Samozřejmě že naše portréty letěly okamžitě do světa internetů. Kvůli kluzké zemi se Jarda málem koupal v řece s foťákem. Ale vyšel z toho jen s hnědým zadkem.

S pivkem jsme vyrazili zpátky do Kapslí, kde mi klima nepomohlo s mojí rýmou, ale jinak to bylo docela fajn místo.

### 19.2. Pondělí - Den cesty autem

Plán zněl vyrazit a jet celý den, abychom toho ujeli co nejvíc. Když jsme dorazili k moři, chtěli jsme se vykoupat, a tak započalo hledání pláže. První pokus dopadl nevalně. Pláž dobrá, ale přišel slejvák. Podél nové asfaltové silnice byl výhled na moře, takže jsme rozhodli jet pomalu a vybrat dobré místo. Dopadlo to tak, že jsme jeli zpátky na začátek, kvůli výhledu na horu, to jsme přejeli a pak se zase vraceli. Kolem rostly kokosy a Jarda se opět rozhodl, že jeden srazí. Opět neúspěšně. Paní nám ale přinesla tři malé kokosy s pohledem „Tady to padá všude samo od sebe vy kokoti“.

Pláž byla extra hnusná, a tak jsme se po chvíli vrátili k autu a vyrazili dál.

Obědvali jsme v jídelníček u silnice. Všechna jídla, která tam paní měla, byla vlastně velká hromada rozvařeného zázvoru. Zvláštní, dobré a extra pálivé. Právě díky tomu mě potěšilo, že jsme dostali led. Martin to ale nedojedl, asi mu jídla s chutí nejedou.

Cestou jsme zase valili hlášky. Protože Jendovy střevní potíže pokračovaly, stavěli jsme po benzínkách, aby se mohl vysrat. Na jedné Jarda rozbil kokos, který jsme vypili, na další jsme nakoupili ženšenovou medicínu a na další při západu slunce, jsem fotil palmu a přišla za námi kráva.

![image](19_1.jpg)

Po příjezdu do Petchaburi, jsme šli do předem vyhledaného hostelu. Dva podnapilí Američani nám pověděli, že mají blechy a na recepci jsme se dozvěděli, že mají plno. Doporučila nám ubytování o kus dál, ale jeho cena byla silně nad naší cenovou kategorii. Takže jsme skrze nějaký festival dojeli na opačnou stranu města, kde jsme se ubytovali u dvou super lidí, kteří měli hudební studio, dva klavíry, kytaru, na střeše místo na grilování a obrovský obývák. To všechno pro nás dohromady za litr.

Na večeři jsme se vydali zpátky na ten festival. Všechno se točilo kolem buddhistického chrámu, kde lidé prováděli rituály a dávali mnichům peníze. Celkově mi to přišlo hrozně komerční. Navíc mělo-li jít o Buddhismus. Dal jsem si cvrčky a fantu. Dali mi jí do obrovského korbele s ledem. A jelikož jsem byl bílá tvář, co pojídá cvrčky, všichni ze mě měli radost. Mniši si mě fotili na telefony, lepší, než mám já. Večeři jsme dali ve stánku, kde už zřejmě měli zavřeno, ale kvůli nám ještě nažhavili pulty a uvařili. K předkrmu nám dali koule na špejli, které samy moc jíst nešly, ale do mističky nám dali výbornou chuť a s ní to byla paráda. Rýžové jídlo s, na Thajsko, nadprůměrným množstvím zeleniny bylo bombové. Lidé tam s námi ještě konverzovali, dokud jsme se neodebrali na procházku s pivkem ze 7-11.

![image](19_2.jpg)

Tentokrát šel průjem na mě, zrovna když jsme byli dost daleko od bytu, ale kluci si dali další pivko. Nějakým zázrakem jsem to vydržel až do hostelu, kde jsme zakončili den ferblem na střeše. Po úporné předposlední bitvě jsem Jardu zabil snad ve dvou tazích. Dost možná moje první výhra karet v Asii.

### 20.2. Úterý - Den příjezdu do Bangkoku

Při odjezdu z hudebnin jsme se rozhodli vyzkoušet místní jeskyni. Při příjezdu na parkoviště nám mávala paní, která nám vysvětlila, že za pár bahtů dá místním opicím (který byly úplně všude) banán a tím ochrání naše auto po dobu, co budeme pryč. Ale bylo horko, a cesta do jeskyně dlouhá. Na konci stejně čekal akorát tak spící Buddha, takže jsme nabídku odmítli a vyrazili dále.

Naposledy jsme natankovali. Na benzín jsme se složili Já s Jendou a Filipem. Auto jsme vyfoukali kompresorem na nafukování pneumatik a plasty otřeli houbičkou, kterou jsem vzal paní uklízečce na záchodech.

V Intersparu jsme nakoupili balenou hotovou kari rýži s chutí, kterou nám ohřáli a jedli jsme jí cestou v autě.

Krajina kolem nás postupně zanikala v roztahující se aglomeraci Bangkoku.

Na mýtné bráně nás zastavil policajt, který nás zjevně chtěl ojebat, ale Jarda zkušeně vytáhl 300 bahtů a podmázl ho, přesně jak fízl chtěl. Potom už jsme pouze dojeli na letiště a odevzdali auto Autopůjčovně bez jakýchkoli problémů.

Jenda, který se stal expertem na Thajsko, nás dovedl na nadzemku, která nás za asi 45 bahtů dovezla téměř do centra s výhledem na podivnou po blocích se opakující se architekturu Bangkoku protkanou zelenými stokami.

Po výstupu z vlaku jsme chytali odvoz do zabookovaného hostelu. Naproti Filipově nedůvěře jsme se všichni vešli do jednoho tuktuku, protože řidič přivázal batožinu popruhem na zadní stranu vozítka.

![image](20_1.jpg)

Ubytování bylo téměř u řeky u dvou Indů, v pokojích po osmi. Za tu cenu žádná sláva, ale co už.

Vydali jsme se na obhlídku okolí, jídlo a pivko.

Ochutnal jsem konečně ten Martinův Masaman. Opravdu nezvyk jíst něco, co nepálí, ale špatné to nebylo, jen bych ocenil větší porci.

Před západem slunce jsme posedávali v parčíku s výhledem na řeku a provazový most a potom nakoupili různé značky piva v 7-11. Archa, Tiger, Chang a Leo a vydali se na průzkum místních zapadlých uliček. Filip si stěžoval na absenci komunikace s místními, když v tom, zrovna na rohu, kde jsme bydleli, jsme narazili na několik holek sedících u stolků v černých tričkách s nápisem: I speak English. Učili se anglicky komunikací s turisty. Absolutně boží nápad.

Posadili jsme se k nim po pár prvních otázkách typu, jak se jmenuji a odkud jsem, jsme se bavili o Thajsku, a co mi na něm přišlo zvláštní. Wawd uměla anglicky o poznání hůř než Bloom, se kterou se bavil Jarda a docela často se v thajštině otáčela právě k ní. Nakonec jsem se Wawd zeptal, zda by nás třeba nevzala do města, a obě spolu s Bloom souhlasili. Filip se o kus dál bavil se dvěma dalšími holčinami, které se na vyhlídku dne v Bangkoku netvářili až tak nadšeně, ale nakonec jedna z nich přece jen s námi druhý den šla.

### 21.1. Středa - Den s holkami v Bangkoku

Klima mě srala. Nevyspal jsem se. Měl jsem rýmu a byl jsem nevyspalý, ale těšil jsem se na den s holkami z jazykovky. Jenda s Martinem vrazili někdy, když jsme spali, a zůstali jsme tedy sami. Wawdown za námi přišla téměř ve stanovených 10 a zavedla nás do školy, kde se k nám asi po deseti minutách přidala kopa holčin. Spolu jsme vyrazili na cestu. Holky místo pěší chůze naskákali do tága. No, co už, vyrazili jsme s nimi. Taxikář nás dovezl k řece, kam bychom došli pěšky a celá naše banda se vydala na loď. Holky se ptaly, zda jsme hladoví, ale na otázku, co se v Thajsku typicky jí po ránu, dozvěděli jsme se, že všechno. Vlastně to byla taková předzvěst toho, že vytahat z nich nějaká moudra je docela oříšek. V momentu, kdy otázka byla jen o trochu složitější, přepnuli do thajštiny a začali horečně rokovat, s tím že odpověď stejně nakonec nepřišla. Nicméně jsme se díky nim dostali na loď jedoucí po řece za 15 B což je zřejmě cena pro místní, a společně jsme se vydali na trh. Holky rádi fotí selfíčka, hodně. Vlastně při jakémkoli přesunu je třeba se vyfotit. Cesta lodí zabrala asi 10 minut a v momentu kdy jsme došli k začátku trhu, většina holek se od nás odtrhla. Zůstala jen moje, Jardova a Filipova holčina z minulého dne.

![image](21_1.jpg)

Společně jsme se vydali trhem až do Chinatownu. Filip koupil kávu v pytlíku, který byl v dalším pytlíku s ledem a pak nás Bloom vzala do čínského chrámu, kde jsme se Já a Filip přidali k rituální modlitbě s hořícími tyčinkami. Po návštěvě chrámu jsme prošli zbytek Chinatownu a vydali se hledat jídlo.

![image](21_4.jpg)

Šli jsme docela dlouho, dokud Bloom nevybrala dobrou restauraci, ale bylo v ní plno, a tak jsme bloudili dál, až jsme došli do malé uličky kde venku Chlápek vařil místní nudlovou polévku. Holky nám vysvětlovali, jak jíst správně hůlkami v kombinaci s jejich lžící. Bylo to jen s mírnou "chutí".

![image](21_2.jpg)

Vrátili jsme se na zastávku lodi a jeli do Buddhistického chrámu na opačnou stranu řeky. Vstup stál 50 B, ale zaplatili jsme ho a vydali se dovnitř. Nestálo to za to, ale sedli jsme si na kamení. Holky s námi stihly dát dalších x selfíček. Po pár chvílích flákání se na schodech jsme se rozhodli jít do parku, jenže velký park byl daleko, takže jsme jenom vyšli z areálu chrámu a sedli si na trávu venku. Bloom se rozhodla být mluvčí skupiny, protože její angličtina byla nejlepší, nebo spíš se nejméně bála. Tlumočila nám jejich otázky a dost možná tlumočila naše otázky jim, ale odpovědi se nám dostávalo jen velice poskrovnu. I ležení na trávě nás omrzelo a lodí jsme přejeli na druhou stranu řeky. Wawd si koupila zmrzlinu snad za 50 a my se vydali směrem k sámošce pro pivka a vodu.

![image](21_4.jpg)

Na letišti jsme byli několik hodin. Leželi jsme na podlaze ve frontě a hráli karty, nebo pospávali. Hala byla vyklimovaná asi na 15 stupňů a já jsem díky tomu nastydl na několik dalších dní.

### 22.2 Čtvrtek - Den příjezdu na 中華大學

V letadle jsem naspal v součtu tak možná hodinu. Takže další den bez kvalitního odpočinku. Začalo se to na mě projevovat. Ale jsme na Taiwanu! Jéj!

Na Taoyuanském letišti na nás čekal odvoz. Škola pro nás normálně poslala auto. Černou dodávku s řidičem v obleku. Měl naše jména na papíru a neřekl ani slovo. Klidně nás mohl vézt někam na orgány. Jarda s Filipem ale usnuli okamžitě po nasednutí do auta, takže by si toho ani nevšimli.

Po příjezdu se nás ujala Kelly (nebo možná Ashley). Vzala nás do International Office. Potom na správu kolejí, kde Filip s Jardou přebrali klíče, protože chtěli zálohu a na víc klíčů jsme neměli. A na pokoji jsme se seznámili s Ondrou, který už byl na taiwanu měsíc a bacha… učil se tu anglicky.

Protože jsme pro Kelly potřebovali fotku. Dovedl nás Ondra do místního knihkupectví, kde měli mít foto stroj.

Pršelo, a moje modrá bunda byla promokavější, než jsem si myslel. Stroj, ale uměl nejen fotit, ale i tisknout z JPEGu, takže jsme se s Filipem vrátili na pokoj a na flashku nahráli naše fotky. Osm fotek mě vyšlo na 80 dolarů. Takže jsem ušetřil celkem dost. Paní nám půjčila nožnice na rozstříhání a s našimi portréty jsme se vydali na International Office.

Ondra vůbec neměl ponětí o ARC, typech víz, jak tady funguje stipendium a už vůbec o darovací smlouvě s Boškovou.

Kelly nám dala papír, na který jsme měli sehnat kupu razítek. Z koleje o zaplacení, o zapsání předmětů a bůhví co ještě. A tak začala čínská bojovka, která by možná mohla vyústit ve status studenta a studentskou kartu. Také jsem se dozvěděl, že se od teď jmenuji 徐亞德, i když jak k tomu jménu dospěli, to tedy netuším.

Obešli jsme blízké okolí univerzity. Zastavili se v krámu, kde mají všechno a nakoupili čínské polévky k snědku. Na koleji byl automat, ze kterého teče buď studená pitná voda, nebo vařící voda na čaj a nudle.

Ve vše stóru měli i matrace a deky, které na koleji jaksi chybí, a proto Jarda koupil matraci, Filip matraci deku i polštář a Já, zastánce spaní na tvrdém jsem zakoupil pouze deku a polštář. Což možná byla chyba, protože teplota dosáhla možná patnácti stupňů a topení na taiwanu prostě neexistuje.

### 23.2. Pátek - Návštěva Immigration Agency

Noc byla krutá a probudil jsem se s ještě větší rýmou, než jsem usínal. Po ranní sprše (díkybohu tekla horká) jsme se vydali zpět na International Office. S druhou Kelly jsme obíhali školu. Dovedla nás na místní FEL, kde nás předala Georgeovi a místní Jirsové. Jirka byl fajn, i když jeho angličtina byla přinejmenším lámaná. Zato Jirsová byla ještě horší než Jirsová.

![image](23_1.jpg)

Na kolej přijel Dan společně se svým kamarádem Kubou, který se později vracel do Čech.

Na imigračním národním úřadu, jsme si vyzvedli pořadová čísla a dobrovolnice s růžovou vestičkou se nás ujala. Vybělila místa, jejž jsme vyplnili špatně (kupříkladu adresa musela být v čínštině) a Filipa s Jardou vyhlásila, že mají špatnou fotku, jelikož mají modré pozadí a malou hlavu. Já jsem naštěstí měl hlavu velkou dostatečně.

Byl jsem ale jediný, kdo s žádostí o ARC ten den uspěl, jelikož klekl systém zrovna v momentu, kdy paní zadávala Jardovy údaje do počítače.

Vydali jsme se teda hledat vše za 39, o kterém mluvila Kelly. Cestou jsme se zastavili na jídlo. V místním malém lidovém podniku jsme si dali řízek s tofu rýží a rozvařeným zelím. Když jsem šel pro hůlky, z rohu vyběhla krysa a pádila si to skrz místnost, aby se skryla za lednicí. To dodalo jídlu nový rozměr, ale chutnalo velmi dobře.

Ještě jsme se zastavili v pekárně, jejíž koncept mi připomněl Mexiko. Talíř, klepeta a kasa na konci. Pečivo dobré, ale i to co jsem očekával, že bude slané, bylo sladké. Taky jako v Mexiku.

Našli jsme obchodní centrum BigCity, které se těžce příčilo mé představě dobrého a levného nákupu. Nicméně v podzemním aMartu, jsme nakoupili ovesné vločky, čínské nudlové polévky ve velkém, Ubrousky (protože o toaletní papír byla kvůli požáru v Kanadě nouze) a další věci pro přežití.

Po opuštění BigCity jsme ještě procházeli město ve snaze najít pověstný night market, ale našli jsme jen tržnici s nelevným oblečením. A tak jsme podle mapy vyrazili na zastávku.

Zeptali jsme se dvojice mladých Taiwanců, zda jede odtud náš autobus. Po chvíli luštění nám potvrdili, že ano a poté si nenápadně fotili selfíčka, z nichž asi tak čtyři pětiny mířili naším směrem. Asi po deseti minutách se osmělili a zeptali se, zda se s námi mohou vyfotit. Autobus nám měl jet asi po pěti minutách.

A opravdu jel. Ale nezastavil. Z páru vypadlo, že je třeba na něj zamávat. Naneštěstí byl poslední, a když jsme váhali, co budeme dělat, vypadlo z nich, že nám zavolali tágo. Při otázce na jeho cenu, jsme se dozvěděli, že prý málo. Do řešení situace se přidal ještě další Taiwanec s podivně vylitým vzezřením.

![image](23_2.jpg)

Nakonec tedy přijel taxík, Taiwanci se na něj složili a vyslali nás na kolej, kde z nás měli Ondra s Danem docela prdel. Filipa ale užíralo, že jsme si na ně nevzali kontakt. (Chyba, kterou v budoucnu uděláme ještě několikrát.)

Dana ale úsměv přešel v noci, jelikož měl místo deky jen ručník, a tak se k našemu nachlazení přidala další osoba.

### 24.2. Sobota - Nález bazaru

Hned po ránu jsem si ostříhal vlasy a vousy. Je to příjemná změna, být zas trochu civilizován.

Dopoledne jsme polehávali na koleji. Po poledni se k nám přidal poslední člen našeho pokojového výboru. Ajťák Marek. Tak trochu Karel. Netřeba víc dodávat.

A pak jsme se všichni společně vydali autobusem do 新竹 (Hsinchu). Marek měl potíže se zaplacením, protože autobusákovi naházel snad přes 20 dolarů.

![image](24_1.jpg)

Už podruhé jsme viděli BigCity, ale Já, Dan a Jarda, jsme se rozhodli hledat zmíněné „Vše za 39“ a tak jsme si dali rozchod. Ostatní si šli koupit Sim karty.

Našli jsme obchod 10元. Což nás docela nadchlo. Mám odtud misku s víčkem a sítko na čaj, které jsem ani jednou nepoužil.

Po hodince jsme se vrátili do aMartu, kde noví kluci provedli prvotní nákup. A já nakoupil 
Z BigCity jsme vyrazili náhodným směrem a po několika blocích jsme objevili bazar. Ale nejen tak ledajaký bazar. Možná to byli věci po mrtvých lidech. Každopádně… dvě patra věcí za naprosto netaiwanské ceny. Jarda si koupil kytaru. (Je dobrá, ale radili jsme mu koupit růžovou. (Která tam fakt byla.)). Já konvičku na čaj a šálky. Dohromady jsme koupili toustovač, teda spíš takovou mini troubu. A ještě nějaké hrnky a deky.

![image](24_2.jpg)

Bazaru jsme dali špendlík, protože takové místo prostě nechceš ztratit.

Večer jsme vyrazili do baru a učili nově příchozí Ferbla. Pokaždé se mi potvrdí teorie o tom, že štěstí patří začátečníkům. Dan, který vůbec nevěděl, která bije, nás roznesl na kopytech.

![image](24_3.jpg)

### 25.2. Neděle - Pěší výlet na druhou univerzitu

Zhruba po deváté jsem se vydal do sprchy. Nebýt té horké vody. Asi bych tu umřel zimou. Zhruba do jedenácti jsem procházel sám předměty, které bych si zapsal. Pak se ke mně přidal Jarda s Filipem. Nakonec nám to zabralo půl dne. Mezitím jsme navštívili místní menzu/bufet.

Místní stravování mě velmi mile potěšilo. Člověk si za pomocí klepet nandá na talíř z podnosů, co ho napadne a paní mu to na konci pohledem napočítá a přihodí misku rýže. Polovina typického Taiwanského bufetu se skládá z příloh a polovina z masa (povětšinou obaleného do trojobalu nebo ryb). Já si vystačím s první půlkou, jelikož v přílohách je několik druhů tofu. Celkově jsou tyhle bufety hodně zelenina-friendly. A bez masa se dá bez problému vejít do 50 dolarů. Skrovnější bezmasá porce se vleze do 35. Jen škoda, že o víkendu mají zavřeno.

Rozhodli jsme se jít na pěší výlet po okolí. Z koleje jsme se vydali zhruba směrem 新竹. A chvíli nás vedl Dan, který tudy už šel protože, vystoupil u blbé školy cestou z 台北 (Taipei). Šli jsme po silnici až k druhé univerzitě a prošli její kampus. Zřejmě na ní studuje podstatně víc holek než u nás. I když na CHU je to tak 50/50 což je proti ČVUTu příjemná změna. Jejich kampus byl na strmém kopci a nepůsobil tak přírodně jako ten náš. Ale výhled měli fajn. Vyšplhali jsme až na horu s čínským zvonem bez srdce a ve mně se zmítala touha alespoň jednou pořádně praštit do toho zvonu. Ale nechtěl jsem udělat průser na cizí škole.

Setmělo se a my jsme se vrátili dolů, kde byl FamilyMart, ve kterém jsem koupil arašídovo-rýžové mléko, a vydali se stejnou cestou zpátky.

![image](25_1.jpg)

### 26.2. Pondělí - ID

Podle plánu jsme po ránu vyrazili na studijní oddělení místního FELu. Ujal se nás pohodový Asiat, který řeší problémy. Jarda ho okamžitě překřtil na pana Wolfa. V kanceláři pana Wolfa byli ještě 4 magisterští studenti, kteří nám měli být k nápomoci. Jeden dokonce uměl docela anglicky.

Obvolali učitele předmětů, o které jsme měli zájem, a dva z pěti klaply. (Produktovou fotku nám zrušily později.) A potom nás dovedli do kanceláří jednotlivých fakult, kvůli zápisu do zdejších předmětových papírků.

![image](26_1.jpg)

Dopoledne přijel Kali, a tak Dan pomalu začal své stěhování do vedlejšího pokoje.

Po společném obědě v bufetu jsme už po druhé jeli do 新竹 autobusem na Imigrační agenturu. Já jsem si tentokrát chtěl vyřídit jen ID. Jenže z toho jen, byl proces asi na hodinu. Hlavně že jsem se paní na začátku ptal, zda nebude problém, že už jsem v pátek podal žádost o ARC. „Nebude, nebude.“ No jasně že byl. Takže když mi vystavila ID, a pak se zarazila a došla k názoru, že teď 徐亞德 na Taiwanu existuje pod dvěma různými identitami. No řešila to dlouho a snad vyřešila.

Před agenturou jsme se rozloučili s Kubou a vyrazili na procházku skrz 新竹.

S Danem jsme později vyrazili do centra. Zřejmě kvůli shánění deky. Společně jsme hledali pekárnu, kterou jsme navštívili při první návštěvě centra. Každý jsme si koupili dva druhy pečiva. Dan si vybral něco, co vypadalo jako věrohodný dámský klín. Poté jsme šli kolem zdejšího chrámu. Do kontejneru před ním vyhazovali místní mniši kopy papíru. Zřejmě oběti, které už překáželi v chrámu. Ve všech okolních krámcích tyto papíry prodávali za nekřesťanské ceny.

Po návratu na univerzitu jsme nakoupili pivka a šli do baru. Kde se Dan naučil ferbla a dle předpokladu první hry nás porazil.

### 27.2. Úterý - Hrajeme Whista

S panem Wolfem jsme dopoledne řešili předměty.

Protože nám zamítli produktovou fotografii, začali jsme vybírat další předměty. Research methods vypadal podle osnov zajímavě. Pan Wolf nám zjistil, že se učí v budově F, a tak jsme tam z koleje zamířili. Před místní kanceláří Jarda samozřejmě objevil, že si papír nechal na pokoji.

RM učí entusiastický cápek, který si nás odchytnul přímo v kanceláři. Hned si vzal kontakt na LINE a poslal Filipovi samolepku holčičky se srdíčky.

Zeptal jsem se ho proč, že je příští den svátek a horlivě nám vyprávěl příběh Číňanů vraždících Taiwance.

Někdy před osmou jsme se vydali do baru. Nakoupili alkohol ve FamilyMartu. Marek nějakou hnusnou ženšenovou pálenku, Jarda s Filipem řýžovici a piva, Kali nějaký divný likér a u ostatních ani nevím co. Já jsem se na pití moc necítil, a tak jsem skončil u dvou jedenáctek.

![image](27_1.jpg)

Dan se rozhodl nás naučit Whista. Jak už je u mě zvykem, při vysvětlování pravidel jsem nedával pozor, protože přece je lepší naučit se hraním. Dle standardního pravidla o nováčcích jsem hru samozřejmě vyhrál. Potom jsme přešli na ferbla. Snad nejdelší partie, co jsem kdy v životě hrál. Stihli jsme během ní zpívat, pít a Jarda se dokonce stihl vylít pod obraz. Snad nejvíc co jsem ho kdy viděl. Dokonce měl druhý den okno.

![image](27_2.jpg)

### 28.2. Středa - Státní svátek na Taiwanu

Kluci leželi v kocovině až do poledne. Já jsem se rozhodl jít si zaběhat. Poprvé po snad měsíci. Máme tu 
Na oběd jsme šli s Thomasem do restaurace vedle 7-11. Kluci si dávali burgery a sendviče. Já jsem si dal stočenou palačinku se sýrem. Se sirupem, který mi doporučil Thomas, to bylo zajímavé jídlo, ale ne moc výživné.

Pak jsme se vrátili na pokoj a rozhodli se, že vyrazíme stopem k moři. Podél našeho baru jsme se já, Jarda, Dan a Lukáš vydali na dálniční nájezd. Chvíli to vypadalo, že je nás prostě moc, ale pak nám zastavil business man v bavoráku, který uměl docela obstojně anglicky. Pracoval ve zdejším Semiconductor Parku a dovezl nás až na molo k moři.

Rozpršelo se. Naštěstí jsem měl svůj modrý deštník, který je nepochybně zvěčněn na fotkách, které jsme za deště fotili. Nakonec přestalo a my se podívali až na konec mola. Byl odliv, a tak rybáři stáli na betonových kostkách podél mola.

![image](28_1.jpg)

V přilehlé restauraci jsme si chtěli dát „šífůd“, ale nic neměli. O sto metrů dál ale byl trh, kde jsme si dali ústřice ve smaženém těstě s jarní cibulkou. Samozřejmě jsme si na to nechali dát chuť, ale ta tomu moc nepomohla. Sluníčko se mezitím dostalo do zlaté hodinky a my se rozhodli jít pěšky podél moře. Výhled na západ nad mořem a nasvícené větrné elektrárny rozhodně stál za to.

![image](28_2.jpg)

Po cyklostezce jsme došli až do na vlakovou zastávku a po chvíli jsme popojeli místní dráhou jednu zastávku.

Po zamítnuté úvaze, zda vzít uBike, jsme pěšky pokračovali směrem na univerzitu. Tak polovinu cesty jsme šli, ale pak jsme si stopli Mamču s dvěma dětma. Tak synům řekla, ať si sednou na nás, nebo na sebe. Nakonec nás teda jelo osobákem sedm. Kali na Danovi, Jarda vzadu uprostřed a já vepředu.

Hodila nás až před bránu univerzity. Protože jsme ale měli hlad, zašli jsme do místního podniku a na blind objednali.

Dan měl velkou mísu nudlí. Já s Jardou polívku, každý s jiným typem vnitřností a Kali to moc nevyhrál. U sousedního stolu se pár pochechtával s každým jeho soustem, až jsme objevili, že jí prasečí uši. Nesnědl je a vzal je psům do baru, ale ani ti to nejedli.
